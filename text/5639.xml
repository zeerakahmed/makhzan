<document>
	<meta>
		<title>انتظار حسین کے دو نایاب اردو اسٹیج ڈرامے</title>
		<author> 
			<name>محمد نوید</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>انتظار حسین (۱۹۲۳ئ–۲۰۱۶ئ) اُردو فکشن کا ایک معتبر نام ہے۔ اُن کا تعلق بنیادی طور پر اُردو افسانہ نگاری کی کلاسیکی روایت سے ہے اس لیے کہ اُنھوں نے اپنی علامت نگاری کا نظام قدیم داستانوں اور تاریخی و تہذیبی اساطیر سے قائم کیا جو ناقابلِ فہم اور نامانوس نہیں ہیں۔ گیارہ افسانوی مجموعوں کے علاوہ اُنھوں نے چار اُردو ناول بھی تخلیق کیے۔ چونکہ وہ ایک کثیر الجہتی تخلیقی شخصیت کے حامل تھے لہٰذا اُنھوں نے ملک کے معروف اُردو اور انگریزی اخبارات کے لیے کالم نگاری اور ریڈیو کے لیے ریڈیائی ڈراما نگاری بھی کی اور اس کے علاوہ آپ بیتی، تنقیدی مضمون نویسی اور اُردو ڈرامے کے میدان میں بھی طبع آزمائی کی اور ہر میدان میں سُرخرو ہوئے۔ انتظار حسین نے اُردو ادب میں ایک نئے طرزِ احساس کو بیدار کیا۔ اُنھوں نے اپنے عصری مسائل کو اساطیری علامات، داستانی لب و لہجے اور تہذیبی روایات اور استعارات کے ذریعے اپنے افسانوں، ناولوں اور ڈراموں کا حصّہ بنایا۔ اُن کے موضوعات کا دائرہ اگرچہ وسعت رکھتا ہے مگر ماضی کی بازیافت اُن کا خاص موضوع ہے۔ لہٰذا اُن کے افسانوں اور ناولوں کے ساتھ ساتھ اُن کے ڈراموں میں بھی تقسیمِ ہند، ہجرت اور فسادات کے باعث در آنے والا ذہنی اضطراب اور ایک مخصوص تہذیب سے دُوری کا دُکھ اُن کا بنیادی المیہ بنتا دکھائی دیتا ہے۔ انتظار حسین کے دو اردو اسٹیج ڈراموں کے غیر مطبوعہ سکرپٹس <annotation lang="en">(scripts)</annotation> ”نیا گھر“ اور ”بھنور“ بھی اسی المیے کو پیش کرتے ہیں۔ یہ اسٹیج ڈرامے جدید اردو اسٹیج ڈراموں کی تاریخ کا اہم حوالہ ہیں۔</p>
			<p>انتظار حسین کا کھیل ”نیا گھر“ ۲۴ مئی ۱۹۷۵ء کو نجمہ آرٹ سوسائٹی نے الحمرا لاہور آرٹس کونسل میں پیش کیا۔ میرے پیش نظر انتظار حسین کے ہاتھ سے لکھا سکرپٹ ہے جو اے فور <annotation lang="en">(A4)</annotation> سائز کے ۶۱ صفحات پر مشتمل ہے۔ اس کھیل کے صفحہ اول پر اداکاروںکے نام بھی درج ہیں، جن میں انجمن (س ن) ، انور علی (جنوری ۱۹۴۵ئ) ، عطیہ شرف (س ن) اور ناہید (س ن) شامل ہیں۔ کھیل کے صفحہ اول اور آخری صفحے پر انتظار حسین کے دستخط کے ساتھ (24/5/75) کی تاریخ درج ہے۔</p>
			<p>یہ کھیل چار ایکٹ <annotation lang="en">(act)</annotation> پر مشتمل ایک ٹریجڈی ہے۔ اس میں وقت ایک تسلسل <annotation lang="en">(linear time)</annotation> کے ساتھ پیش کیا گیا ہے۔ کھیل کی کہانی کا دورانیہ چند دنوں پر مشتمل ہے۔ اس کھیل میں تہذیبی المیے کو پیش کیا گیا ہے۔ ایک تہذیب جو دَم توڑ رہی ہے جس سے تہذیبی قدریں متاثر ہو رہی ہیں اور ایک نئی تہذیب کے آثار بھی نمودار ہو رہے ہیں۔ اس نئی تہذیب کے اپنے رنگ ڈھنگ، اپنا ایک مزاج اور ماحول ہے۔ اس نئی فضا میں پرانی قدروں سے وابستہ ذہنوں اور نئی اقدار کی حامل نسل کا تصادم ابھرتاہے۔ یہ تصاد م خارجی سطح پر بھی ہے اور داخلی کشمکش کو بھی پیش کر تاہے جیسا کہ اس کھیل میں نیم والی آپا، کچے مکان والی بشیراں اور تحصیلدارنی پرانی تہذیب سے وابستہ خواتین ہیں جب کہ ماجد، زاہداور شمیم وغیرہ نئی نسل سے تعلق رکھتے ہیں۔ قیام پاکستان کے بعد اردو شعرو ادب میں ہجرت ایک عام موضوع رہا ہے لیکن ہجرت سے پیدا ہونے والے تہذیبی اور ذہنی المیے کو الحمرا آرٹس کونسل لاہور میں پہلی بار ”نیاگھر“ میں پیش کیا گیا، جس میں ایک تہذیب دم توڑ رہی ہے۔ اس تہذیب سے وابستہ افراد اپنی روایات، رسومات اور عقائد کو بکھرتے دیکھ رہے ہیں، جگہوں او ر اشیا کے ساتھ ذہن اور عقائد و روایات بھی تبدیل ہو رہے ہیں۔ نئی اور پرانی نسل کے ذہنی ٹکڑاؤ سے معاشرے میں ایک تہذیبی ٹکراؤ اور ذہنی انتشار پیدا ہو رہا ہے۔</p>
			<p>اس کھیل کا سادہ پلاٹ یوں ہے کہ ایک چپڑاسی نیم والے گھر میں ساری زندگی گذار دیتا ہے۔ اس کی بیوی کو سب محلے والے ’نیم والی آپا‘ کہہ کر پکارتے ہیں۔ ان کا ایک بیٹا ماجد امریکا سے وظیفے پر اعلیٰ تعلیم حاصل کر کے وہیں امریکا ہی میں قیام پذیر ہو جاتا ہے۔ پھر اپنے چھوٹے بھائی زاہد کو بھی امریکا بلوا لیتاہے۔ زاہد امریکا سے کوئی ڈپلومہ وغیرہ کر کے واپس آ جاتا ہے۔ زاہد، نیم والا مکان چھوڑ کر ایک کوٹھی کرائے پر لیتا ہے۔ نیم والی آپا کا سب پرانا سامان ہٹا کر گھر میں نئی نئی چیزیں سجا دیتا ہے لیکن نیم والی آپا ہر نئی چیز کو ناپسند کرتے ہوئے اپنی پرانی چیزوں کو یاد کرتی ہے۔ زاہد، سوسائٹی میں اپنی پوزیشن <annotation lang="en">(position)</annotation> اور سٹیٹس <annotation lang="en">(status)</annotation> ظاہر کرنے کے چکر میں اپنی بہن کے جہیز کا سارا سامان مختلف کمروں میں سجا دیتا ہے۔ اس طرح بیٹی کی شادی کے لیے والدہ نے جو رقم ڈاکخانے میںمحفوظ کی تھی، وہ بھی آہستہ آہستہ نکلوا کر گھر کی آرائش پر لگا دیتا ہے۔ نیم والی آپا کو ماجد سے بڑی امید ہے کہ وہ امریکا سے اپنی بہن کے لیے جہیز کا سامان بھیجے گا۔ باقی گھر والے بھی اسی امیدپر شاہ خرچیاں کر رہےتھے لیکن ایک دن ماجد کا خط آتاہے کہ اس نے وہاں شادی کر لی ہے اور اب اس کے حالات اجازت نہیں دیتے کہ وہ اپنے والدین اور بہن بھائیوں کو خرچ بھیجے۔ ادھر زاہد بھی مختلف جگہ انٹرویو کے لیے جاتا ہے لیکن اسے بھی کہیں ملازمت نہیں ملتی۔ نیم والی آپا کے گھر میں کچے گھر والی، تحصیلدارنی اور بشیراں آتی جاتی ہیں۔ بشیراںکو رشتے ناطے کروانے کی لت پڑی ہے، وہ کسی کا بھی جو ان بیٹا بیٹی دیکھے توکہیں نہ کہیں ر شتہ کرانے کی کوششیں شروع کر دیتی ہے۔ بشیراں، تحصیلدارنی سے نیم والی آپا کی بیٹی شمیم کے سلسلے میں بات کرتی ہے اور اسے بتاتی ہے کہ اس کا بھائی امریکا سے جہیز بھیجے گا۔ لڑکی خوبصورت، خوب سیرت اور سعادت مند ہے۔ ادھر نیم والی آپا کا بھی ذہن تیار کرتی ہے کہ تحصیلدارنی کا بیٹا ہیرا ہے۔ اس کے گھر میں جا کر، تمھاری بیٹی راج کرے گی۔ کچھ دن رشتے کی بات چلتی ہے۔ اِدھر کچے گھروالی بھی ان کی ٹو ہ میں رہتی ہے کہ بشیراں رشتوں کا گٹھ جوڑ کر رہی ہے۔ کچے گھر والی، تحصیلدارنی کو بتاتی ہے کہ میں نے سنا ہے کہ نیم والی آپا کے امریکا والے بیٹے نے وہاں میم سے شادی کر لی ہے اوریہاں ان کو خرچ بھیجنا بند کر دیا ہے۔ اس خبر پر تحصیلدارنی، بشیراں سے ناراض ہوتی ہے کہ تم نے مجھے بتایا نہیں ہے۔ بشیراں لا علمی کا اظہار کرتی ہے اور تحصلیدارنی سے وعدہ کرتی ہے کہ میں آج ہی نیم والی آپا سے مل کر پوچھ لیتی ہوں کہ جہیز میں کیا کچھ دے رہی ہے۔ تمھیں خود ہی پتا چل جائے گا کہ وہ ایسی ویسی نہیں اللہ نے سب کچھ دیا ہے۔ بشیراں نیم والی آپا کے گھر آتی ہے اور اسے کہتی ہے، تم لڑکی والی ہو، لڑکے والوں کے ذرا ناز نخرے ہوتے ہیں۔ جہیز کے سامان کی لسٹ بنا کر مجھے دو تاکہ میں بات پکی کروں۔ نیم والی آپا اپنی بیٹی اور خاوند کو بلا کر سامان کی لسٹ تیار کروانے لگتی ہے لیکن بعد میں پتا چلتا ہے کہ جہیز کا سارا سامان تو اس کے بیٹے نے گھر میں سجا لیا ہے۔ اب نہ بنک میں کچھ بچا ہے، نہ امریکا سے کچھ آئے گا۔ زاہدکی ملازمت بھی نہیں ہوئی۔ زاہدکو جب پتا چلتاہے کہ والدہ شمیم کے جہیز کے لیے پریشان ہے تو وہ صاف انکار کر دیتا ہے کہ یہ جہیز وغیرہ پرانی باتیں ہیں۔ آج کل صرف یہ دیکھا جاتا ہے کہ لڑکی پڑھی لکھی ہو۔ ہم کوئی جہیز نہیں دیں گے۔ بشیراں خاموشی سے چلی جاتی ہے۔ اس دوران زاہد کو ایک رجسٹری موصول ہوتی ہے۔ سب خوش ہوتے ہیں کہ شاید امریکا سے آئی ہو یا زاہد کو ملازمت کی آفر آگئی ہو لیکن زاہد بتاتا ہے کہ یہ تو گاڑی کی پرانی قسطوں کا نوٹس ہے۔ کل ہی پیسے جمع کروانے ہیں۔ سب پریشان ہو جاتے ہیں۔ شمیم اٹھتی ہے اور خاموشی سے اپنے جہیز کے زیورات لا کر زاہد کے سامنے رکھ دیتی ہے۔ زاہد اٹھا کر لے جاتا ہے۔ سب ڈرائنگ روم سے نکل جاتے ہیں۔ صرف شمیم دیوار کے ساتھ لگی رو رہی ہے۔ اس طرح کھیل کا اختتام سوگوار ہوتا ہے۔</p>
			<p>کھیل کے مردانہ کرداروں میں زاہد کا کردار بہت متحرک ہے۔ زاہد اپنا سٹیٹس ظاہر کرنے کی دھن میں لگا ہے۔ اس نے گھر میں موہنجوداڑو اورگندھارا آرٹ کے نمونے، تجریدی پینٹنگ، ڈائنگ ٹیبل، صوفے، ٹیلی ویژن، فریج، قالین اور بڑی سی کار خرید کر گھر کا ماحول تبدیل کر لیا ہے۔ اس کے نزدیک رشتوں سے زیادہ اہم اپنا سٹیٹس ظاہر کرنا ہے۔ وہ اپنے والد کو منع کرتا ہے کہ والدہ کو ’زاہد کی اماں‘ نہ کہا جائے بلکہ ’بیگم‘ کہہ کر پکارا جائے۔ اس طرح اپنی والدہ کو بھی منع کرتا ہے کہ وہ ’آؤٹ ڈیٹڈ محاورات نہ بولا کریں، سیدھی بات کریں، آپ نے کیا کہنا ہے۔ ‘ ماجد اپنی بہن شمیم کو تجریدی پینٹنگ لا کر دکھاتاہے اور سمجھتا ہے کہ یہ ’نئی عورت‘ ہے۔ زاہد اپنے چھوٹے بھائی کو ’اماں‘ اور ’ابا‘ کے الفاظ استعمال نہیں کرنے دیتا۔ اسے کہتا ہے کہ ’ممی‘ اور ’ڈیڈی‘ کہاکرو۔ اس طرح یہ نئی نسل کا نوجوان ایک تہذیبی المیے کی علامت بن جاتا ہے جو پرانی چیزوں، رسم و رواج اور رشتے ناطے ختم کرنے کی کوشش کررہاہے۔ اسے سب کچھ نیا چاہیے، نئے لفظ، نئے معنی، نئے نام، نئے رشتے اور استعمال کی نئی چیزیں۔ اسے وہ دوست پسند ہیں جو کافی پیتے ہیں۔ جن کے پاس کار اور بنگلہ ہے۔ وہ اپنی بہن کو جہیز دینے کی رسم کو ایک فضول رواج سمجھتاہے۔ ڈراما نگار نے اس کردار کے ذریعے عہد کی تبدیلی اور نئی سوچ کے عمل کو پیش کیا ہے۔</p>
			<p>اس کھیل کے تمام نسوانی کردار روایتی قسم کے ہیں۔ نیم والی آپا پرانے محاورے بڑی روانی سے بولتی ہے۔ وہ اس نئے گھر میں خوش ہے لیکن یاد کرتی ہے کہ نیم والے گھر کی بات ہی کچھ اور تھی۔ نیم کا پیڑ برکت والا تھا۔ اسے بار بار نیم والا گھر یاد آتاہے، جہاں اس کی شادی ہوئی، اس کے بچے پیدا ہوئے۔ وہ اب بھی گھر میں پیتل کا لوٹا رکھنا چاہتی ہے۔ اس کے گھر کی سب پرانی چیزیںختم ہو گئیں لیکن اس کا پان دان ابھی بھی موجود ہے۔ وہ اب بھی اپنے ملنے والی سہیلیوں کو پان بنا بنا کر پیش کرتی ہے۔ وہ گھر میںناگ منی، گندھاراآرٹ اور موہنجوداڑو کی ڈانسنگ گرل کے مجسمے کو نحوست قرار دیتی ہے۔ یہ اس معاشرے میں جہیز کی اہمیت کو سمجھتی ہے۔ جب اس کے بیٹے جہیز کا سامان استعمال کرتے ہیں تو اس کا دل خون ہو جاتا ہے۔ ماجد جب انٹرویو کے لیے جانے لگتا ہے تو وہ زبردستی بیٹے کو روک کر اس کے بازو کے ساتھ امام ضامن باندھتی ہے۔ اسے امام کے سپرد کرتے ہوئے اس کے سر پر قرآن پاک کا سایہ کرتی ہے اور اس کا ہاتھ آٹے والی تھالی میں رکھ کر رخصت کرتی ہے۔ اس کے جانے کے بعد وہ کامیابی کے لیے منتیں مان رہی ہے۔ یہ کردار اپنے اندر پرانی تہذیب، اقدار، رسم و رواج اور پرانے رشتوں ناطوں کو سموئے ہوئے ہے۔ ڈراما نگار اپنی پرانی تہذیب کو اس کردار کے ذریعے پیش کر رہا ہے جو ابھی زندہ ہے لیکن اس میں تبدیلی کا عمل شروع ہو چکا ہے۔</p>
			<p>تحصیلدارنی روایتی قسم کی لالچی خاتون ہے جو چاہتی ہے کہ اس کے گھر میں وہ بہو آئے جسے جہیز میں سب سے زیادہ سامان ملے۔ بشیراں، کچے گھر والی اور تحصیلدارنی بہت گھاگ خواتین ہیں۔ مثلاً ان تینوں کرداروں کے چند مکالمے ملاحظہ کیجیے:</p>
			<blockquote>
				<p>تحصیلدارنی: اے ہے تم نے تو یاں آ کے لڑنا شروع کر دیا۔</p>
				<p>بشیراں: میں تو چپ بیٹھی ہوں یہی لڑنے پہ تلی بیٹھی ہے۔</p>
				<p>کچے گھر والی: تم نے یہ کیوں کہا کہ جوبات نہیں ہوتی وہ بھی تو کہتی ہے (سنبھل کر بیٹھتی ہے) بتاؤ میں نے کیا کہا؟</p>
				<p>بشیراں: تو نے یہ کہا کہ نیم والی آپا کے گھر تو سوکھی لڑکی ہے۔</p>
				<p>کچے گھر والی: اول تومیں نے یہ کہا نہیں۔ اور کہا بھی ہو تو کیا جھوٹ کہا۔</p>
				<p>بشیراں: وہ باپ بھیّوں والی ہے۔ سوکھی لڑکی کیسے ہو جائے گی۔</p>
				<p>کچے گھر والی: خیرنائی نائی بال کتنے ججمان جی آگے ہی آتے ہیں تو اب تو بیاہ ہو ہی رہا ہے۔ پتا چل جائے گا کہ کتنا جہیز چڑھا ہے۔</p>
				<p>بشیراں: ہاں وقت آنے دو دنیا دیکھ لے گی کہ باپ بھیّوں نے بیٹی کو کیا دیا۔</p>
				<p>کچے گھر والی: اس وقت کیوں دنیا دیکھے بھئی قاعدہ تو یہ ہے کہ بیٹی والے پہلے بیٹے والے کو بتا دیتے ہیں کہ ہم کیا دیں گے تاکہ وقت پر جھگڑا فساد نہ ہو۔ کیوں تحصیلدارنی بؤا۔</p>
				<p>تحصیلدارنی: بی بی لڑنا بھڑنا تو مجھے آتا نہیں۔ اور نہ میں ان میں سے ہوں جو پہلے سے شرطیں طے کرتی ہیں کہ جہیز میں یہ یہ آنا چاہیے مگر بی بی مجھے اور کیا دیکھنا رہا۔ یہی ایک بچہ ہے تو میں تو یہ چاہوں ہوں کہ میری ساری حسرتیں پوری ہوں۔</p>
				<p>کچے گھروالی: خدا تمھارا بھلا کرے یہی میں کہہ رہی ہوں۔</p>
				<p>بشیراں: (کھڑے ہوتے ہوئے) تحصیلدارنی بؤا جہیز کا معاملہ میں ابھی جا کے طے کرتی ہوں۔ تمھیں اتنا ملے گا کہ گھر بھر جائے گا۔ مگرایک بات کہتی ہوں کہ تم برادری والیوں کے جھرّے میں آؤ گی تو یہ تمھارے بیٹے کی شادی کہیں نہ ہونے دیں گی۔</p>
			</blockquote>
			<p>ڈراما نگار نے ان کرداروں کے ذریعے زبان کی تہذیبی مٹھاس کو بھی ایک اثاثے کے طور پر پیش کیا ہے۔ اس ڈرامے میں یہ کردار بڑی روانی سے روزمرہ، محاورات اور ضرب المثل میں بات کرتے ہیں۔ مثلاً ”عید کا چاند ہونا“ ، ”ہاتھ کا میل“ ، ”کیا سوکھی کیا گیلی“ ، ”چاند چڑھے کل عالم دیکھے“ ، ”سر کے بال سفید ہونا“ ، ”بات بات پر زبان پکڑنا“ ، ”ایک کی سو سو بننا“ ، ”اللہ اللہ کرنا“ ، ”چندرا چندرا کے باتیں کرنا“ ، ”گھی دودھ دنیا سے اڑنا“ ، ”ناک پہ مکھی نہ بیٹھنے دینا“ ، ”عرشِ معلی پر دماغ ہونا“ ، ”بیری والے گھر اینٹیں آنا“ ، ”سر میں لال ٹانکنا“ ، ”سو میں ایک ہونا“ ، ”مزاج درست کرنا“ ، ”پانی پھر جانا“ ، ”سالن میٹھا میٹھا لگنا“ ، ”آلتی پالتی ماربیٹھنا“ ، ”چٹے طوفان باندھنا“ ، ”دماغ کا کیڑا بلبلانا“ ، ”چھوئی موئی ہونا“ ، ”اوچھے کے گھر تیتر باہر رکھوں کہ بھیتر“ (مثل) ، ”کیڑے نکالنا“ ، ”ہوش کی دوا لینا“ ، ”ٹوہ لینا“ ، ”جمع خاطر رکھنا“ ، ”آدمی آخر آدمی ہے“ ، ”سوئی کابھالا بنانا“ ، ”نائی نائی بال کتنے ججمان جی آگے ہی آتے ہیں“ (مثل) اور، ”جھرّے میں آنا“ ، جیسی عمدہ زبان پیش کرنا اُردو زبان کا شاندار سرمایہ ہے۔ جس زمانے میں یہ کھیل پیش ہوا، اس دور میں سکرپٹ کمیٹی بھی بہت متحرک تھی۔ کھیل کو فنی اور فکری حوالے سے تو دیکھا ہی جاتا تھا مگر لسانی حوالے کی بھی بہت اہمیت تھی۔ ڈراما نگار اگر کہیں کوئی سخت لفظ لکھ دیتا تو اسے الحمرا آرٹس کونسل لاہور کی سکرپٹ کمیٹی تبدیل کروائے بغیر سکرپٹ منظور نہیں کرتی تھی۔ انتظار حسین نے اپنے سکرپٹ میں ایک جگہ کوئی سخت لفظ استعمال کیا تو انھیں سکرپٹ واپس کر دیا گیا اور تبدیلی کے بعد یہ کھیل پیش کیا گیا۔</p>
			<p>اس کھیل میں دو سیٹ استعمال ہوئے ہیں۔ پہلے، دوسرے اور چوتھے ایکٹ میں ماجد کے نئے مکان کا سیٹ لگایا گیا ہے جو کوٹھی کا ایک کشادہ کمرا ہے۔ پہلے ایکٹ میں اس کمرے کے اندر سامان بے ترتیبی سے پڑا ہے، دوسرے اور چوتھے ایکٹ میں یہ کمرہ تبدیل ہوتا جاتا ہے۔ اس کے اندر آہستہ آہستہ، صوفے، ڈائنگ ٹیبل، تجریدی پینٹگ، مجسمے، قالین، ٹیلی ویژن، ٹیپ ریکارڈر، فریج جیسا سامان جمع ہو جاتا ہے۔ ایکٹ نمبر تین میں دوسرا سیٹ استعمال ہوا ہے جو تحصیلدارنی کے گھر کا ایک چھوٹا سا کمرا ہے جس میں عام سی چیزیں ہیں مگر بہت سلیقے اور قرینے سے سجی ہوئی ہیں۔</p>
			<p>فنی اور فکر ی حوالے سے یہ بہت جامع کھیل ہے۔ اس میں تہذیبی المیے کو بڑے منطقی انداز میں پیش کیا ہے۔ الحمرا لاہور آرٹس کونسل میں پیش ہونے والے کھیلوں میں یہ کھیل اپنے موضوعاتی، فکری اور لسانی حوالے سے بہت انفرادیت رکھتا ہے کیونکہ ڈراما نگار نے جہاں بدلتی ہوئی تہذیب کے عمل کو پیش کیا وہاں زبان کی تبدیلی کے عمل کو بھی پیش کیا ہے۔ یہ کھیل لسانیاتی اور موضوعاتی حوالے سے اردو اسٹیج ڈرامے کی روایت میں ایک اہم اضافہ ہے۔</p>
			<p>انتظار حسین کا دوسرا کھیل ”بھنور“ ہے۔ جو ابسن <annotation lang="en">(Henrik Ibsen)</annotation> کے کھیل <annotation lang="en">(”The Wild Duck“)</annotation> سے ماخوذ ہے۔ ابسن نارویجن جدید ڈراما نگار، شاعر اور ڈائریکٹر تھا۔ وہ ۲۰ مارچ ۱۸۲۸ء کو پیدا ہوا اور ۲۳ مئی ۱۹۰۶ء کو وفات پائی۔ اس کا شمار تھیئٹر میں جدتیں پیدا کرنے والے بانیوں میں ہوتا ہے۔ ابسن کو ڈراما نگار ی میں حقیقت نگاری کا بانی قرار دیا جاتا ہے۔ یورپ میں شیکسپیئر کے بعد اسے بلند مقام حاصل ہے۔ انیسویں صدی میں ابسن نے بہت مقبولیت پائی۔ اس کا کھیل ”گڑیا کا گھر“ بیسویں صدی میں دنیا بھر میںمقبول ہوا۔</p>
			<p>میرے پیش نظر انتظار حسین کے ہاتھ کا لکھا ہوا جہازی سائزکے ۸۹ صفحات پر مشتمل سکرپٹ ہے، جو مئی ۱۹۹۳ء میں سلمان شاہد (۱۰ جنوری ۱۹۵۲ئ) کی ہدایات میں الحمرا لاہور آرٹس کونسل میں پیش کیا گیا۔ یہ کھیل چار ایکٹ پر مشتمل ہے۔ اس کھیل میں کل آٹھ کردار، سیٹھ، جاوید (سیٹھ کا بیٹا) ، مراد علی (سیٹھ کا دوست) ، اطہر (مراد کا بیٹا) ، پروفیسر، ڈاکٹر، نجمہ (اطہر کی بیوی) ، منی (نجمہ کی بیٹی) اور زرینہ (سیٹھ کی ہونے والی بیوی) شامل ہیں۔</p>
			<p>یہ کھیل پانچ مناظر پر مشتمل ہے۔ پہلے اور چوتھے منظر میں شام کا وقت ہے۔ دوسرے اور پانچویں منظر میں رات کا اور تیسرا منظر صبح کے وقت پیش ہوا ہے۔ اس طرح اس کھیل کی کہانی تقریباً ۳۶ گھنٹوں پر مشتمل ہے۔ کھیل کا پلاٹ مخلوط ہے، جس میں کچھ واقعات پہلے ہو چکے ہیں لیکن ان کی تفصیلات کا بعد میں علم ہو تاہے۔ ڈراما نگار نے کرداروں کے داخلی اور خارجی تصادم کو بڑی مہارت سے ابھارا ہے۔ جاوید کا اپنے باپ (سیٹھ) سے تصادم ہے۔ کیونکہ وہ اپنی والدہ کی موت کا ذمہ دار اسے سمجھتاہے۔ سیٹھ نے اپنی پہلی بیوی کی موجودگی میں دوسری خواتین سے ناجائز تعلقات بنائے، اس وجہ سے سیٹھ کی پہلی بیوی اور بیٹا اس کی شفقت سے محروم رہے۔ جاوید اپنی یہی نفرت اطہر میں بھر دیتا ہے۔ اطہر کا اپنی بیوی، سیٹھ اور بیٹی سے تصادم ہے۔ خارجی تصادم کے علاوہ یہ سب کرداربری طرح داخلی تصادم کا شکار بھی ہیں۔ ہر کردار اپنے کسی نہ کسی ذہنی کرب میں مبتلا ہے۔ ڈراما نگار نے کرداروں کی نفسیاتی الجھنوں اور ذہنی کرب کو دور کرنے کے لیے قربانی کا راستہ اختیار کیا ہے۔ انتظار حسین کے کھیل ”بھنور“ میں قربانی کی مختلف صورتوں کو پیش کرتے ہوئے کرداروں کو روحانی سکون پہنچانے کی کوشش کی گئی ہے کیونکہ جب نفسیاتی امراض بڑھ جائیں تو بعض افراد جرم کا راستہ اختیار کرتے ہوئے وحشت اور درندگی کی طرف مائل ہو جاتے ہیں۔ نفسیاتی امراض کے تحت ہونے والے مختلف جرائم، جن میں قتل یا خودکشی جیسا ناقابل معافی جرم بھی شامل ہے۔ جیسے منی اپنی جان قربان (خودکشی) کر دیتی ہے، جس سے اطہر کا سویا ہوا ضمیر بیدار ہو جاتا ہے اور اس کے دل میں بیٹی کی محبت غالب آ جاتی ہے حال آنکہ وہ اس کی بیٹی نہیں بلکہ سیٹھ کی ناجائز اولاد ہے لیکن اس کی پرورش اطہر نے کی ہے۔</p>
			<p>اس کھیل کا پلاٹ یوں ہے کہ سیٹھ اور مراد علی دونوں مل کر کاروبار کرتے تھے۔ سیٹھ نے دھوکے بازی سے سارا کاروبار خود سنبھال لیا اور مراد علی کے حصے میں صرف غربت آئی۔ سیٹھ کا ایک بیٹا جاوید ہے، جو پندرہ سال سے ناراض ہو کر سیٹھ کے گھر سے نکل گیا تھا۔ پندرہ سال بعد واپس آکر اپنے دوست اطہر سے ملتا ہے۔ اطہر اسے بتاتا ہے کہ سیٹھ تو بہت اچھا آدمی ہے۔ اس نے اپنی سیکریٹری نجمہ سے میری شادی کرا دی ہے اور میری ایک بیٹی بھی ہے۔ جاوید بہت حیران ہوتا ہے۔ جاوید کو یقین نہیں آتاکہ اس کا باپ ایسا نیک کام کرے گا کیونکہ سیٹھ کے تو نجمہ کے ساتھ ناجائز تعلقات تھے۔ جب سیٹھ سے جاوید کی ملاقات ہوتی ہے تو وہ اسے بتاتاہے کہ گھر میں ایک پارٹی ہو رہی ہے، جو تمھاری آمد پر رکھی گئی ہے۔ پھر اسے بتاتا ہے کہ میں اپنی نئی سیکریٹری زرینہ سے شادی کرنا چاہتا ہوں، اگر تم اجازت دیتے ہو تو میں شادی کر لیتاہوں۔ جاوید اجازت دے دیتا ہے۔</p>
			<p>جاوید گھر کی دعوت سے جلد ہی بیزار ہو کر اطہر کے گھر میں آ جاتا ہے، جہاں اس کی ملاقات نجمہ، اطہر، نجمہ کی بیٹی اور اطہر کے باپ مراد علی سے ہوتی ہے۔ مراد علی ریٹائرڈ میجر ہے، جو شکار کا بہت شوقین ہے۔ مراد علی نے گھر میں پرندے اور جانور رکھے ہوئے ہیں، جو اس کی کل کائنات ہے۔ اطہر فوٹو گرافر ہے۔ گھر کا ہی ایک کمرا اسٹوڈیو کے طور پر استعمال کرتا ہے۔ جاوید اطہر کو بتاتا ہے کہ میں اپنے گھر میں نہیں جانا چاہتا، کیونکہ میرا ضمیر یہ گوارہ نہیں کرتا کہ میں اپنے ”فراڈ باپ“ کے ساتھ رہوں یا اس کی کوئی بھی چیز استعمال کروں۔ نجمہ اور اطہر اسے سمجھاتے ہیں کہ یہ بد دماغی کی باتیں نہ کرو۔ بہرحال جاوید اطہر کے گھر میں ایک کمرا کرائے پر لے کر ان کے ساتھ رہنے لگتا ہے۔ نجمہ کی بیٹی منی جاوید کو ایک مرغابی دکھاتی ہے، جس سے وہ بہت پیار کرتی ہے۔ مراد علی اس مرغابی کے بارے میں بتاتا ہے یہ سیٹھ غنی کی طرف سے ملی ہے۔</p>
			<p>جاوید اپنے دوست اطہر کے گھر میں آ کر بھی خوش نہیں ہے۔ اسے محسوس ہوتا ہے کہ اپنے کسی داخلی کرب کی وجہ سے بیزار اور پریشان ہے۔ جاوید اپنے کمرے سے نکل کر اطہر کے پاس آجاتا ہے۔ پھر دونوں باہرچلے جاتے ہیں۔ اس دوران جاوید اسے بتاتا ہے کہ نجمہ اور سیٹھ کے ناجائز تعلقات تھے، جس کے نتیجے میں بیٹی (منی) پیدا ہوئی۔ اس لیے اب سیٹھ اس گھر پر مہربان ہے اور کوئی نہ کوئی بہانہ کر کے اس گھر کی مالی امداد کرتا رہتا ہے تاکہ اس کی بچی کی ضروریات پوری ہوتی رہیں۔</p>
			<p>اطہر واپس گھر آتاہے تو ہنگامہ کھڑا کر دیتا ہے۔ نجمہ سے لڑتا جھگڑتا ہے اور منی کو اپنی بیٹی تسلیم کرنے سے انکار کر دیتا ہے۔ پھر ناراض ہو کر گھر سے نکل جاتا ہے۔ ادھر جاوید بھی واپس آ جاتا ہے اور ڈاکٹر سے اس کی ملاقات ہوتی ہے۔ ڈاکٹر بھی اسی گھر کا کرایہ دار ہے۔ ڈاکٹر بتاتا ہے کہ مراد علی ذہنی مریض ہے اور میں اس کا علاج کر رہا ہوں۔ اس نے گھر میں جنگل بنایا ہوا ہے۔ وہ یہاں پر شکار کر کے اپنے آپ کو خوش کر لیتا ہے۔ اطہر کے حوالے سے بتاتاہے یہ تم نے اچھا نہیں کیا۔ اس طرح اطہر کا گھر برباد ہو جائے گا۔ جاوید کہتا ہے کہ میں نے یہ اس لیے کیا ہے کہ اطہر ایک نئے ازدواجی رشتے کی بنیاد رکھے تاکہ اس کا ضمیر پر سکون رہے۔ پھر جاوید کی ملاقات منی سے ہوتی ہے۔ جاوید منی سے کہتا ہے اگر تم اپنے باپ کو خوش کرنا چاہتی ہو تو اپنی سب سے پیاری چیز مرغابی قربان کر دو، کیونکہ یہ سیٹھ غنی سے ملی ہے اور اطہر کو سیٹھ کی طرف سے ملی ہوئی ہر چیز سے نفرت ہے۔ منی احاطے میں جاتی ہے اور پستول سے خود کو ہلاک کر لیتی ہے۔ جب اطہر کو پتا چلتاہے تو وہ بیٹی کی محبت میں پاگل ہو جاتا ہے اور اس کی لاش احاطے سے اٹھا کر اندرلے آتاہے۔ اطہر ڈاکٹر سے کہتا ہے کہ اس ننھی جان کی قربانی نے میرے ضمیر کو جھنجھوڑ کر رکھ دیا ہے۔ ڈاکٹر بتاتا ہے کہ موت کو دیکھ کر کچھ لوگوں کا ضمیر بیدار ہو جاتا ہے۔ اطہر کا ضمیر بھی بیدار ہو گیا ہے۔ اب وہ ایک نارمل زندگی گذارے گا اور منی کی موت آہستہ آہستہ اس کی بھولی بسری یاد بن جائے گی۔</p>
			<p>انتظار حسین کا شمار اردو ادب کے بڑے تخلیق کاروں میں ہوتا ہے۔ اس کھیل میں ان کے تخلیقی جوہر کھل کر سامنے آئے ہیں۔ کردار نگاری بہت جاندار ہے۔ تمام کردار ایک داخلی کرب میں مبتلا ہیں۔ بظاہر چلتے پھرتے باتیں کرتے، کھاتے پیتے مگر اندر سے ٹوٹے ہوئے ہیں۔ ذہنی مریض ہیں۔ سب کردار جھوٹے رشتوں کو جوڑے ہوئے ہیں۔ کرداروں کے آپس میں جھوٹے رشتوں کے علاوہ جانداروں اور دیگر اشیا سے بھی جھوٹے رشتے ہیں۔ کھیل کا مرکزی کردار جاوید ان جھوٹے رشتوں کو ختم کر کے زندگی کی بنیادیں سچے رشتوں پر رکھنا چاہتا ہے۔ مراد علی جوانی میں شکاری تھا۔ بڑھاپے میں شکار کا شوق پورا کرنے کے لیے وہ ایک زخمی مرغابی کو گھر لے آتاہے۔ اس کی دیکھ بھال کرتا ہے۔ یہاں انتظار حسین نے اپنے ہجرت کے تجربے کو بہت خوبصورت انداز میں پیش کیا ہے۔ مثلاً مراد علی اور اطہرکے درمیان مرغابی کے حوالے سے ہونے والے کچھ مکالمے ملاحظہ کیجیے:</p>
			<blockquote>
				<p>اطہر: اور آپ کے مہمان کا کیا حال رہا۔</p>
				<p>مراد علی: (خوش ہو کر) ہاں ہاں۔ اب ٹھیک ہے۔ اپنے نئے گھر میں مانوس ہو گئی ہے۔</p>
				<p>اطہر: اچھا؟</p>
				<p>مراد علی: ہاں ابھی میں نے جھانک کر دیکھا۔ اپنے خانے میں ہے۔ مزے سے بسیرے میں ہے۔ میں نے کہا تھا ناکہ نئی جگہ ہے۔ اس لیے بے آرام ہے۔ رفتہ رفتہ مانوس ہو جائے گی۔ مگر ابھی تھوڑا اور بندوبست کرنا پڑے گا۔</p>
			</blockquote>
			<p>مراد علی کی جوانی جنگلوں میں شکار کھیلتے گذری۔ اسے اپنے ماضی سے بہت پیار ہے گاہے بگاہے وہ اپنے ماضی کو یاد کرتا رہتا ہے۔ وقت کے نشیب و فراز نے اسے مفلوج اور اپاہج کر دیا ہے۔ لیکن وہ اپنے ماضی کو اپنے دل اور دماغ میں زندہ رکھے ہوئے ہے۔ ماضی کی اس کھوج میں جاوید بھی لگا رہتا ہے۔ مراد علی سے ملاقات پر جاوید اسے ماضی کی یادوں میں یوں لے جاتا ہے:</p>
			<blockquote>
				<p>جاوید: (قریب جا کر سلام کرتا ہے) انکل میں آپ کے لیے پیغام لے کر آیاہوں۔</p>
				<p>مراد علی: پیغام۔ کیسا پیغام۔ کس کی طرف سے ؟</p>
				<p>جاوید: آپ کی چھوڑی ہوئی شکار گاہوں کی طرف سے۔ ہزارہ کی شکار گاہیں آپ کو یاد کرتی ہیں۔</p>
				<p>مراد علی: (ٹھنڈا سانس بھر کر) ہاں بیٹا، اپنا وہ بھی زمانہ تھا۔ میں نے اس علاقے کا ایک ایک چپہ دیکھا ہے۔ سارے جنگل کھنگال ڈالے تھے۔ بہت شکار کھیلا ہے وہاں (رُک کر) میں نے وہاں شیر کا بھی شکار کیا ہے۔ ایک مرتبہ ایک ریچھ میری زد میں آگیا۔ بہت شکار کھیلا ہے۔ کیا حال ہے ان جنگلوں کا۔</p>
				<p>جاوید: جنگل اب اتنے گھنے نہیں رہے۔ آپ کو یاد ہو گا میں نے ایک مرتبہ آپ کے وہاں ہوتے ہوئے بسیرا کیا تھا۔ آپ کے ساتھ شکار پہ گیا تھا۔ کیسا گھنا جنگل تھا جیسے رات ہو گئی ہو۔ اب وہ جنگل اتنا گھنا نہیں رہا۔</p>
				<p>مراد علی: یہ کیسے ہوا؟</p>
				<p>جاوید: درخت بہت کٹ گئے۔ جنگل اب چھدرے چھدرے نظر آتے ہیں۔</p>
				<p>مراد علی: درخت کٹ گئے (تشویش سے) یہ بہت غلط کام ہوا۔ خطر ناک جنگل اپنا انتقام لیتے ہیں۔</p>
				<p>جاوید: ہاںیہ اچھا نہیں ہوا (رُک کر) انکل آپ کیسے گذارا کرتے ہیں۔ اس فضا میں آپ کا دم نہیں اُلٹتا۔ بور نہیں ہوتے آپ؟</p>
				<p>مراد علی: (تعجب سے) کیوں۔ کیسی فضا ہے یہ ؟</p>
				<p>جاوید: میرا مطلب ہے آپ نے آزادانہ ماحول میں زندگی گذاری ہے۔ جنگل، کھلی فضا، ٹھنڈی تازہ ہوا، اور شکار ہرن، نیل گائے، بارہ سنگھا، تیتر، قاز، مرغابی—۔</p>
			</blockquote>
			<p>جاوید ایک طرف ماضی کی باتوں میں لگا ہے دوسری طرف نئے آبادیاتی نظام کے تحت سبز جنگلوں کے گھنے درختوں کے کٹ جانے پر اظہار افسوس کر رہا ہے۔ شہر ترقی کرتے گئے لوگوں نے شہروں کی طرف ہجرت کی اور شہر کی آبادیاں پھیلنے لگیں۔ جنگل کٹنے لگے۔ درختوں کے ساتھ چرند پرند بھی مرنے لگے۔ یہاں انتظار حسین نے اپنے عہد کی خارجی تبدیلیوں کے ذہنی اثرات کو محسوس کرتے ہوئے تبدیلی کے عمل کو بیان کیا ہے۔</p>
			<p>جاوید، مراد علی کا نفسیاتی علاج کرنے کی کوشش کر رہا ہے۔ جاوید اس بات پر یقین رکھتا ہے کہ ضمیر کو مطمئن کرنے کے لیے اور روحانی سکون پانے کے لیے اذیت، کرب اور قربانی ضروری ہے۔ جاوید بار بار اپنے کسی خفیہ پروجیکٹ کی بات کرتا ہے۔ اس کا پروجیکٹ یہی ہے کہ وہ خود ذہنی اور روحانی سکون چاہتا ہے اور دوسروں کو یہ سکون دینا چاہتا ہے۔ جاوید کے نزدیک معاشرے کے تمام افراد ضمیر کے مرض میں مبتلا ہیں۔ لیکن جب تک ضمیر کی آواز پر لبیک نہ کہا جائے زندگی میں سکون نہیں ملتا۔ جاوید چاہتا ہے کہ لوگوں کے سوئے ہوئے ضمیر کو بیدار کر ے۔ جاوید پندرہ سال بعد اطہر سے ملاقات کرتا ہے تو دیکھتا ہے کہ اس کا ضمیر بھی سویا ہوا ہے۔ اطہر ایک مردہ زندگی گذار رہا ہے۔ وہ اطہر کے ضمیر کو بیدار کرنے میں اس کی مدد کرتا ہے۔ جاوید کی باتیں سننے کے بعد اطہر کے رویے میں ایک دم تبدیلی آ جاتی ہے۔ وہ سیٹھ سے ملنے والی ہر چیز سے انکار کر دیتا ہے۔ اپنے گھر میں سیٹھ جیسے بد کردار شخص کا ذکر تک نہیں سننا چاہتا۔ اسے اپنی بیوی سے نفرت ہو جاتی ہے۔ وہ اپنی معصوم بیٹی کو اپنانے سے بھی انکار کر دیتا ہے کیونکہ اصل میں یہ سیٹھ کی بیٹی ہے لیکن پرورش اطہر نے کی ہے۔ بیٹی کو کچھ معلوم نہیں ہے۔ وہ تو اطہر کو ہی اپنا باپ تسلیم کرتی ہے اور اس کی خوشی کے لیے اپنی جان کی قربانی دے دیتی ہے۔ یہ قربانی اطہر کے اندر چھپی ہوئی بیوی اور بیٹی کی محبت کو پھر سے بیدار کر دیتی ہے۔ پھر اطہر بیوی اور بیٹی سے والہانہ محبت کا اظہار کرتا ہے۔ یہ سچی محبت ہے جس میں کوئی جھوٹ نہیں ہے کوئی غرض کوئی مطلب نہیں بے لوث محبت ہے۔</p>
			<p>اس کھیل کا ایک ثانوی کردار زرینہ ہے، جو بڑی سمجھدار خاتون ہے۔ وہ سیٹھ سے شادی کرنا چاہتی ہے کیونکہ سیٹھ اب بوڑھا ہو گیا ہے اور جلد مر جائے گا، اس کے بعد وہ اس کی دولت پر قبضہ کر لے گی۔ لیکن زرینہ نے سیٹھ کو اپنے بارے میں سب صاف صاف بتا دیا کہ وہ پہلے کس کس سے وابستہ رہی ہے۔ سیٹھ اس کے بارے میں سب جانتاہے۔ اس سچائی کی وجہ سے زرینہ اپنی نئی زندگی کے آغاز پر خوش اور مطمئن ہے۔ اس کا ضمیر مطمئن ہے۔ کھیل میں کرداروں کے مکالمے ٹھوس اور بہت جامع ہونے کے ساتھ، سہ معنی اور فلسفیانہ ہیں۔ مگر انداز بیان اور اسلوب میں الجھاؤ نہیں ہے اور نہ وحدت تاثر میں کمی آتی ہے۔</p>
			<p>کھیل کے پانچوں مناظر ایک ہی سیٹ پر پیش ہوئے۔ اطہر کے گھر کا سیٹ ہے۔ یہ ایک بڑا کمرا ہے، جس کے ایک گوشے میں اسٹینڈ پر لائٹس اور سٹل کیمرا لگا ہوا ہے۔ اِدھراُدھر ایسا سامان بکھرا ہے جس سے یہ ظاہر ہوتا ہے کہ یہ کسی اسٹوڈیو کا کمرا ہے۔ کمرے میں ایک طرف صوفہ، کرسیاں اور میز پر کچھ تصویریں، نیگٹو، قینچی اورچھوٹی چھوٹی چیزیں پڑی ہیں۔ یہی کمرا ڈائنگ روم کے طور پر بھی استعمال ہوا ہے۔ کمرے کے عقب میں ایک دروازہ احاطے میں کھلتاہے، جہاں سے کبھی کبھی پرندوں کی آوازیں سنائی دیتی ہیں۔ کمرے کے دائیں بائیں دو دروازے نظر آتے ہیں۔ ایک دروازہ سامنے برآمدے میں کھلتاہے۔ باہر سے آنے والے کردار یہی دروازہ استعمال کرتے ہیں۔ اس دروازے پر گھنٹی بھی لگی ہے۔ ہر منظر پر اسی کمرے کو تھوڑا سا تبدیل کر لیا جاتا ہے لیکن ہر منظر میں یہی ظاہر ہوتا ہے کہ یہ کمرا اسٹوڈیو بھی ہے اور ڈائنگ روم کے طور پر بھی استعمال ہوتا ہے۔</p>
			<p>یہ ایک جامع سکرپٹ ہے۔ الحمرا لاہور آرٹس کونسل کے اردو اسٹیج ڈراموں کی تاریخ میں ہمیشہ یادگار رہے گا۔ یہ کھیل فنی و فکری اعتبار سے اس قدر پختہ اور جامع ہے کہ ماخوذ ڈراموں کے حوالے سے ہمیشہ اردو اسٹیج ڈرامے کی تاریخ میں زندہ رہے گا۔</p>
			<p>انتظار حسین کے ان ڈراموں میں مرد کردار جدید دور کے انسانوںکی زندگی کے المیے لیے ہوئے سامنے آتے ہیں جو جدید دور میں اپنے عہد کے مختلف تہذیبی اور تاریخی المیوں کا شکار ہیں جس سے ان کے داخلی کرب، نفسیاتی اذیتوں اور ذہنی الجھنوں میں پھنسے ہونے کا اندازہ ہوتا ہے۔ انتظار حسین کے ان کرداروں میں ہجرت کے تجربات تخلیقی سطح پر ابھر کر سامنے آتے ہیں۔ ان کے کھیل ”بھنور“ میں اگر چہ ذہنی سکون کے لیے قربانی کا راستہ پیش ہوا ہے لیکن یہاں بھی جگہ جگہ ہجرت کے اثرات نظر آتے ہیںکبھی مرغابی کے نئے گھر کی صورت میں اور کبھی ہجرت کی قربانی کی صورت میں ظاہر ہوتے ہیں۔ یہ کردار ہجرت سے پیدا ہونے والے تہذیبی اور ذہنی المیے بیان کرنے کے لیے ”نیاگھر“ میں بھی نظر آتے ہیں۔ یہ کردار ایک طرف اس تہذیب سے وابستہ ہیں جو تہذیب دم توڑ رہی ہے، اس تہذیب سے وابستہ کرداروں میں روایات، رسومات اور عقائدکے ٹوٹنے سے ایک کرب دکھائی دیتا ہے۔ دوسری طرف یہ کردار نئی جگہوں، نئی اشیا اور نئے عقائد و روایات سے خوف زدہ ہیں۔ یہ کردار بار بار اپنے ماضی کی طرف بھاگتے نظر آتے ہیں۔</p>
		</section>
	</body>
</document>