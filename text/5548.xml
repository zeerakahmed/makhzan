<document>
	<meta>
		<title>لاہور کا اردو تھیئٹر: ۱۹۷۱ء سے ۲۰۱۳ء تک</title>
		<author>
			<name>محمد سلمان بھٹی</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>گذشتہ شمارے میں ہم نے قیامِ پاکستان سے ۱۹۷۰ء تک کے اردو تھیئٹر کی صورت حال، عہدبہ عہد تغیرو تبدل، موضوعات و فنی تبدیلیوںکے علاوہ مسائل و وسائل پر بھی روشنی ڈالی تھی۔ زیرِنظر مقالہ پچھلے شمارے میں شائع ہونے والے مقالے کا تسلسل ہے جو ۱۹۷۰ء سے۲۰۱۳ء تک محیط ہے تاکہ پاکستان اور خصوصاً لاہور کے اردو تھیئٹر کے حوالے سے کی جانے والی کوششوں اور مسائل و وسائل کامکمل مطالعہ و تجزیہ کیا جا سکے۔</p>
			<p>۷۰ ء کے بعد سقوطِ ڈھاکہ، نئی جمہوری حکومت کی تشکیل، اداروں میں سیاسی نقب زنی، افسر شاہی، مارشل لا اورلسانی تعصب سے پیدا ہونے والے مسائل ہمیں بطور تحفہ ملے۔ جمہوری حکومت کے برسرِ اقتدار آنے پر سیاسی و سرکاری افسر شاہی نے بھی اپنے ناخن تیزکیے۔ لاہورکا تھیئٹر پنجاب ایکٹ کے تحت پنجاب سرکار کے زیر تحت آگیا۔ تھیئٹرکو سنبھالنے کے لیے کمشنر اور دیگر حکومتی اراکین کی خدمات حاصل کی گئیں۔ سکروٹنی کمیٹی تشکیل دی گئی جو سکرپٹ کا بغور مطالعہ کر کے رپورٹ تحریر کرنے اور کھیل کی اجازت دینے یا نہ دینے کی مجاز ٹھہری۔ مترجمین حضرات کے فوراً بعداُردوتھیئٹرکوکچھ ایسے کہنہ مشق طبع زاد ڈراما نگار بھی میسر آئے جنھوں نے اُردو تھیئٹراور اس کی افادیت کو کسی حد تک محسوس کیا اور اپنے تخلیقی شعور کی مدد سے اسے تقویت دینے کی سعی بھی کی۔ ان افراد نے روشنی، سیٹ، ملبوسات، ہدایت کاری، اداکاری، غرضیکہ تھیئٹر کے ہر شعبے میں وسائل کی کمی کے با وجود اسے تکنیکی جدت سے نوازنے کے لیے حتی المقدورکوششیں کیں۔ لیکن افسوس کہ اُردو تھیئٹر کو صحت مند روش پر لانے کے لیے جتنے جتن کیے گئے، ۷۰ء کی دہائی کے اواخر تک پہنچتے پہنچتے ان کوششوں نے دم توڑنا شروع کر دیا۔ اس صورتِ حال کی چند وجوہات تھیںجو ذیل میں درج ہیں:</p>
			<list>
                <li>۱۔	تھیئٹرمستحکم معاشی ذریعہ نہ بن سکا، شوقین افراد نے اسے فراغت کا مشغلہ توسمجھالیکن پیشہ نہ 	بنایا اور جب کبھی انھیں بہتر ذریعہ معاش میسر آیا تو وہ تھیئٹر کو خیر باد کہہ گئے۔</li>
                <li>۲۔	پی ٹی وی کی بڑھتی ہوئی مقبولیت نے بھی تھیئٹر کو نقصان پہنچایا۔</li>
                <li>۳۔	تھیئٹر کے جو فنکار ٹی وی سے وابستہ ہوئے انھوں نے تھیئٹرکوکم اہمیت دی اور کچھ عرصے بعد 	توان کے پاس تھیئٹر کے لیے بالکل وقت نہ رہا۔</li>
                <li>۴۔	فلمی دنیا کے راندہ درگاہ لوگوں نے بھی تھیئٹر کا رُخ کیا۔</li>
                <li>۵۔	تھیئٹر سے وابستہ خواندہ اور تربیت یافتہ افراد کی دیگراداروںکے انتظامی عہدوں پر تعیناتی 	نے بھی تھیئٹر میں ایک خلا پیدا کیا۔</li>
                <li>۶۔	تھیئٹراداکار کاسماجی مرتبہ زوال پذیررہا، یہ و جہ بھی تھیئٹراور خصوصاً اُردوتھیئٹرکی تباہی کا سبب 	بنی۔</li>
                <li>۷۔	سیاسی وابستگیوںکی بنیادپرثقافتی اداروںمیںایسے افرادکوانتظامی عہدوںپرتعینات کیاگیاجنھیں 	تھیئٹر کی کوئی سوجھ بوجھ نہ تھی۔</li>
                <li>۸۔	تعلیمی اداروں نے بھی اُردو تھیئٹر کو سنجیدگی سے نہیں لیا۔ بس اسے کالج کی سالانہ سرگرمیوں 	تک ہی محدود رکھا۔</li>
                <li>۹۔	آرام طلبی کے مزاج نے بھی تھیئٹر کو نقصان پہنچایاکیونکہ یہ محنت اوروقت طلب کام تھا۔</li>
                <li>۱۰۔	اُردو تھیئٹر کے فروغ کے لیے تعلیمی اداروں، حکومتی اداروں (آرٹس کونسل) اور نجی تھیئٹر 	گروپوں کے درمیان بھی کوئی باہمی ربط پیدا نہ ہو سکا۔</li>
			</list>
			<p>۷۱ء سے تا حال ہونے والے اردو تھیئٹر کے حوالے سے کی جانے والی بحث کی عمارت مذکورہ بالانکات پر ہی تعمیر کی جائے گی۔ ۸۰ء تک جو ڈرامانگار، اداکار اور ہدایت کار متعارف ہوئے ان میں سے چند ایک ہی منجھے ہوئے تھے بقیہ افراد وہ تھے جنھوںنے تھیئٹر دیکھ کر اداکاری یا ہدایت کاری سیکھی۔ ۷۷۔ ۱۹۷۶ء تک الحمرا میں ایک کھیل ایک ماہ کے لیے پیش کیا جاتا تھا۔ اس کے بعد الحمرا کی مقبولیت کے پیشِ نظر کھیل پیش کرنے کی حد پندرہ روزکر دی گئی۔ اس دور میں تھیئٹر کے حوالے سے اہم پیش رفت یہ ہو ئی کہ اُردوتھیئٹرخواص کے دائرے سے نکل کر غیر معمولی سُر عت سے عوام تک پہنچا۔ ایم شریف کہتے ہیں:</p>
			<blockquote>
				<p>کھیل شروع ہوا تو اگلے دن نعیم طاہر سے میری ملاقات ہو ئی نعیم طاہر کا موڈ ٹھیک نہیں لگ رہا تھا۔ مجھے دیکھ کر بولے یہ تم ٹھیک نہیں کر رہے۔ اب یہاں بھاٹی لوہاری کے لوگ آئیں گے۔ میں نے جواب دیا اگر آج انھیں روکا تو یہ کل آ جائیں گے۔ یہ تو آئیں گے۔ آپ روک سکتے ہیں تو روک لیں۔ لیکن ایک دن ایسا آئے گا کہ یہ خود راستہ بنا کر یہاں پہنچ جائیں گے۔</p>
			</blockquote>
			<p>اور ایسا ہی ہوا، رفتہ رفتہ تشہیر کے انداز بدلنے لگے اورعوام تک بھی لاہور میں ہونے والے اُردو تھیئٹر کی باز گشت پہنچی۔ لاہور میں جن جگہوں پر پہلے اُردوتھیئٹرکیا جا رہا تھا اِس دور میںان کے علاوہ بھی تھیئٹر کرنے کے لیے کئی اور جگہیں دریافت کر لی گئیں۔ ۹۷۱ ۱ء سے ۱۹۹۰ء تک جن جگہوں پر اُردو تھیئٹر ہوا اُن کے اعداد و شمارکچھ یوں ہیں:</p>
			<list>
                <li>۱۔	الحمرا ہال نمبر۱: یہاں آج تک تھیئٹر ہوتا ہے۔</li>
                <li>۲۔	الحمرا ہال نمبر ۲: یہ ہال بھی تھیئٹر کے لیے مخصوص ہے۔</li>
                <li>۳۔	الحمرا کلچرل کمپلیکس قذافی سٹیڈیم لاہور: یہاںاب بھی کئی نجی و سرکاری ادارے اپنے تیار 	کیے گئے اُردوکھیل پیش کرتے ہیں۔</li>
                <li>۴۔	امریکن سنٹر، لاہور: ۱۹۷۴ء سے۱۹۸۰ء تک جمیل بسمل اورپیرن کوپر نے یہاں بچوں کے لیے 	کئی اُردوکھیل پیش کیے۔ ان کھیلوں کے لیے مالی معاونت بھی امریکن سنٹرہی فراہم کرتا تھا۔ 	عمارت تو موجود ہے لیکن اب امریکن سنٹر موجودنہیں۔</li>
                <li>۵۔	ایچ آر سی پی آڈیٹوریم، ماڈل ٹائون، لاہور: انسانی حقوق کے حوالے سے یہاں کئی اُردو 	کھیل پیش کیے گئے اور اب بھی کبھی کبھار کھیل پیش کیے جاتے ہیں۔</li>
                <li>۶۔	شاکر علی میوزیم گارڈن ٹائون، لاہور: یہاں کاچھوٹاسااوپن ائیر تھیئٹر <annotation lang="en">PNCA</annotation> کی ملکیت 	ہے جس میںاب بھی کبھی کبھار اُردو تھیئٹرکیا جاتا ہے۔</li>
                <li>۷۔	سٹی ٹائون ہال، لاہور: یہاں اب تھیئٹر نہیں کیا جاتا۔ یہ ہال اب دفتری معاملات کے لیے 	استعمال ہوتا ہے۔</li>
                <li>۸۔	کسٹم ہائوس نابھا روڈ، لاہور: یہاںکا ہال بھی اب تھیئٹر کے لیے استعمال نہیں ہوتا۔</li>
                <li>۹۔	گوئتھے انسٹیٹیوٹ، لاہور: یہ جرمن لینگویج سنٹر تھا۔ اسے جرمن حکومت کی سرپرستی حاصل تھی 	اسی لیے ایسے کھیل جو متنازعہ یا حکومتی پالیسیوںکے خلاف تھے یہاںباآسانی اور آزادی 	سے کھیلے جاتے تھے۔ ۱۹۹۸ء میں اس سنٹر کے بند ہو جانے سے ایسی سرگرمیاں بھی خودبخود 	دم توڑگئیں۔</li>
                <li>۱۰۔	وائے ڈبلیو سی اے ہال، لاہور: یہاں ۸۰ء کی دہائی میں اُردو تھیئٹر کیا گیا۔ یہاںصرف 	خواتین ہی نے کھیل پیش کیے جو صرف خواتین ہی کے لئے مخصوص تھے۔</li>
                <li>۱۱۔	واپڈا آڈیٹوریم مال روڈ، لاہور: یہاں ۱۹۷۱ء سے۱۹۷۴ء تک کئی اُردوکھیل پیش کیے گئے۔ 	۱۹۷۴ء میں اس آڈیٹوریم میںبم دھماکے کی وجہ سے کھیلوں پر پابندی عائد کر دی گئی۔</li>
                <li>۱۲۔	بی این آر، ۱۵ اپر مال دینا ناتھ مینشن مال روڈ، لاہور: یہ ہال اب موجود نہیں۔ اس کی جگہ 	ٹائروںکی دکانیں ہیں۔</li>
			</list>
			<p>واپڈاآڈیٹوریم ۱۹۷۱ء میں تعمیر ہوا۔ یہ ہال کافی بڑا تھا۔ پیشکاروں کوالحمرا میں کھیل پیش کرنے کے لیے مہینوںانتظار کرنا پڑتا۔ لہٰذا انتظار سے بچنے کے لیے اس ہال کا استعمال مناسب سمجھا گیا۔ ہال بڑا تو تھا لیکن تھیئٹر کی ضروریات پوری کرنے سے قاصر تھا۔ بقول ثمینہ احمد:</p>
			<blockquote>
				<p>واپڈا آڈیٹوریم نیا نیا بنا۔ ہال اچھا تھا لیکن ہمیں وہاں ایک کیل بھی گاڑھنے کی اجازت نہ تھی۔ ہم وہاں بمشکل سیٹ کھڑا کر تے اور کھیل پیش کرتے۔ لیکن یہ سلسلہ بھی زیادہ دیر تک نہ چلا اور ایک بم دھماکے کے بعدوہاں کھیل کرنے کی اجازت نہیں دی گئی۔</p>
			</blockquote>
			<p>اس دور کی ابتدامیں ٹی وی ڈراموں نے ایک لحاظ سے تھیئٹر کی مقبولیت میں اضافہ بھی کیا۔ کیونکہ ٹی وی اور فلم کے اداکاروں کو تھیئٹرپر قریب سے دیکھنا ایک خوشگوار تجربہ تھااسی لیے عام لوگوں نے بھی تھیئٹردیکھنے میں دلچسپی ظاہر کی۔ اس دور کی ابتداسے۹۰ء تک طبع زاد ڈراما نگاروںمیں اطہر شاہ خاں، منیر راج، ایم شریف، افتخار حیدر، عمر شریف، امجد اسلام امجد، شاہد ندیم، اقبال حیدر، مرزا رشید اختر، عرفان کھوسٹ اورناہید خانم متعارف ہوئے۔ اقبال آفندی کی سربراہی میں سفری تھیئٹر کا قیام بھی عمل میں آیا۔ یہ تھیئٹر <annotation lang="en">IPTA</annotation> (انڈین پیپلز تھیئٹرایسوسی ایشن) کی طرز پرتھا۔ اس سفری تھیئٹرنے لاہور کے مضافاتی کارخانوں اور دیہی علاقوں میں جا کرتھیئٹر کیا۔ یوں یہ تھیئٹر کارکنوں اور دیہی لوگوں کے ساتھ براہ راست تعلق کا ذریعہ بھی بنا۔ اسے لاہور کا پہلا باقاعدہ انٹر ایکٹو تھیئٹربھی کہا جا سکتا ہے۔ لیکن وسائل کی کمی اور حکومت کی عدم توجہی نے اس تھیئٹر کو پروان نہ چڑھنے دیا۔</p>
			<p>تقسیم کے بعد ابتدائی دور میںہدایت کاروں، ڈراما نگاروںاور اداکاروںنے اُردوتھیئٹر کے فروغ کے لیے تن دہی سے خدمات انجام دیں۔ تماشائیوں کی تعداد محدود تھی اور ان کا طبقہ خاص۔ اُس وقت اُردو تھیئٹر کرنے والے افراداعلیٰ تعلیم یافتہ اور بلند معیارِ زندگی کے حامل تھے۔ لیکن وہ محض اپنے جاننے والوںکوہی تھیئٹر دیکھنے پرمائل کرتے۔ پہلا دور پاکستانی تھیئٹر کو متعارف کروانے کی کوششوں اور تجربات کا دور ہے، خواہ اُس دور میں تراجم پر زور تھا لیکن ان تراجم ہی کی بدولت ہمیں اُردو تھیئٹر کی اہمیت کا احساس ہوا اور رفتہ رفتہ طبع زاد ڈراما نگار بھی میدان میں اترے۔ لیکن۱۹۷۱ء سے ۱۹۹۰ء کے دوران مترجم اور طبع زاد ڈراما نگاروںکے ساتھ ساتھ ان کھیلوں کے لیے کام کرنے والے ہدایت کاروں، اداکاروں اور تماشائیوں میںطبقاتی، علمی اور تعلیمی فرق بھی عود کرآیا۔ یہ ۲۰ سالہ دور اُردوتھیئٹر کے زریں دور کا خاتمہ اور تاریک دورکی ابتدا سمجھا جا سکتا ہے جس میںاُردو تھیئٹر کے زوال کی راہ ہموارہوئی۔</p>
			<p>الحمرا میں ایک تو کھیل کے لیے تاریخ مشکل سے ملتی، پھر سکرپٹ کا معیاری ہونا بھی ضروری تھا۔ یہی وجہ ہے کہ تھیئٹر ایسی جگہ سے باہر نکلا جہاں اُس پر پابندی تھی۔ اب تھیئٹر ہوٹلوںمیں بھی ہونے لگاجس کی ایک اہم وجہ مارشل لا بھی تھی۔ کیونکہ جن ہوٹلوں میں بار یا ڈانس کلب تھے ان پر پابندی عائد کر دی گئی۔ ہوٹل والوں کے کاروبار ٹھپ ہو گئے۔ ہوٹل مالکان نے سوچا کہ اگر تھیئٹر ہوا تو لوگ کھیل دیکھنے توضرور آئیں گے اوریہاںاپنی جیب بھی ہلکی کریں گے۔ لیکن عام تماشائی اتنا روپیہ صرف نہیں کر سکتے تھے۔ بس ایک پیالی چائے پی، ڈراما دیکھا اور چلتے بنے۔ یہ سلسلہ ہوٹل والوں کے لیے خسارے کا سودا ثابت ہوا۔ لہٰذا ایسے ہوٹلوں نے اپنے دروازے جلد ہی تھیئٹرکرنے والوںکے لیے بندکر دیے۔ اس دور میںجن ہوٹلوں میں اُردو تھیئٹر ہوا اُن کی تفصیل یوں ہے:</p>
			<list>
                <li>۱۔	فلیٹیز ہوٹل، لاہور: یہ ہوٹل واپڈا ٹائون کے عقب میں واقع ہے۔</li>
                <li>۲۔	سلاطین ہوٹل، لاہور: یہ ہوٹل اب موجود نہیں۔</li>
                <li>۳۔	ہوٹل ۷۸۶: یہ ہوٹل مال روڈ پرواقع تھا۔ اب یہاں برائٹ لانڈری کی دکان ہے۔</li>
                <li>۴۔	 گارڈینیا ہوٹل: یہ ہوٹل بھی اب موجود نہیں۔</li>
			</list>
			<p>اس دور میںلاہور میں جو اُردوکھیل پیش کیے گئے ان میں ”چڑیا گھر“، ”پنجرہ“، ”خطرہ ۴۴۰ وولٹ“، ”مٹھی بھر ہیرے“، ”کنجوس“، ”اندر آنا منع ہے“، ”برائے فروخت“، ”نام کے نواب“، ”خالی جگہ پُر کریں“، ”انسان بنو“، ”جوکر پوکر“، ”گنجا میرا یار“، ”بس بئی بس“، ”آئو پیا جی“، ”بڈھا ٹرنک اور بوسکی“، ”میں پتلون اور نوکری“، ”گھر شیشے کا“، ”بیوی کا سوال ہے“، ”خوابوں کے مسافر“، ”ہائی جمپ“، ”دیکھ کے چلو“، ”محبت اور سازش“، ”ہم تو چلے سسرال“، ”ہدایت نامہ“، ”ضدی“، ”سونے کا پنجرہ“، ”کیسے کہوں“ اور ”ورلڈ کپ“ قابل ذکر ہیں۔ پروڈکشن کے لحاظ سے یہ کھیل کچھ بہترتھے لیکن مزاح کے علاوہ ان میں کوئی خاصیت نہ تھی۔ اس پہلے بیس سالہ دور میں ایک دوسرے کے کھیلوںمیں ردوبدل کر کے ان پر اپنے نام کی مہر لگانے کی روش بھی چل نکلی۔ کھیل ”بڈھا ٹرنک اور بوسکی“ خالد عباس ڈار جبکہ ”میں پتلون اور نوکری“ نصرت ٹھاکر کی تحریر ہے۔ خالد عباس ڈارنے اپنے انٹرویو میں بتایا کہ ”میں پتلون اور نوکری“ نصرت ٹھاکر کا نہیں بلکہ میرے تحریر کردہ کھیل ”بڈھا ٹرنک اور بوسکی“ کی نقل ہے۔ عرفان کھوسٹ نے اپنے انٹرویو میں انکشاف کیا کہ یہ دونوںکھیل ان دونوںحضرات کے طبع زاد نہیں۔ یہ کھیل راجہ فاروق علی خاں کی تحریر ہے اور اس کااصل عنوان ”نوکروں کا جلسہ“ ہے، ان دونوں حضرات نے کھیل میں ردوبدل کر کے اسے اپنے اپنے نام سے منسوب کر لیا ہے۔ اس کے علاوہ ایک اورصورتِ حال نے جنم لیا اور وہ یہ کہ اُردو کھیلوں میں پنجابی زبان کا استعمال بھی شروع ہو گیا۔ کھیلوں میں مزاح پیداکرنے کے لیے پنجابی زبان کا استعمال کیا جانے لگا۔ ہوٹلوں میں پیش کیے جانے والے کھیلوں کے پیش کاروں، ہدایت کاروں اور اداکاروں نے سکروٹنی کمیٹی کو یکسر نظر انداز کر دیا اور اسی وجہ سے ذو معنی جملوں اور پھکڑپن کی بھی ابتدا ہوئی۔ پیش کار، ڈراما نگار، ہدایت کار اور اداکار سمجھنے لگے کہ محض ہنسنا ہنسانا اور ذومعنی جملے کسنا ہی کھیل کی کامیابی کی ضمانت ہے۔ اس لیے اگراخلاقی سطح سے کسی حد تک گرنا بھی پڑے تو کوئی مضائقہ نہیں۔ یہ وبا ایسی پھیلی کی پھر اس پر قابو نہ پایا جا سکا۔ سکروٹنی کمیٹی کی سفارش کے حوالے سے نذیر ضیغم کے ڈراما ”بیسٹ آف لک“ کے متعلق تحریر کردہ رپورٹ پیشِ خدمت ہے:</p>
			<blockquote>
				<p>اگر کھیل جس طرح لکھا ہوا ہے اسی طرح پیش کیا جائے تو ٹھیک ہے۔ اُردو پنجابی ملاجلا کھیل ہے۔ یہ کھیل اچھے طریقے سے بھی پیش کیا جا سکتا ہے اورفحش انداز میں بھی پیش کیا جا سکتا ہے۔ کھیل کے اخراجات بہت زیادہ ہیں جو کبھی پورے نہیں ہو سکتے۔ خاص طور پر فنکاروں کا معاوضہ ماجد جہانگیر، امان اللہ، نجمہ محبوب، فوزیہ درانی، یہ تھیئٹر کو نقصان پہنچانے والے معاوضے ہیں۔ معلوم یہ ہوتا ہے کہ کوئی ایسا فنانسر تلاش کیا گیا ہے جس سے محض پیسہ حاصل کرنا مقصود ہے۔</p>
			</blockquote>
			<p>حکومتی احکامات اور سکروٹنی کمیٹی کی لاچاری اور پیش کار کی ڈھٹائی کا اندازہ کھیل ”بیسٹ آف لک“ کی اس دوسری رپورٹ سے بخوبی لگایا جا سکتا ہے:</p>
			<blockquote>
				<p>ڈراما ”بیسٹ آف لک“ جو کہ یکم جون سے ہوٹل سلاطین میں کیا جانا تھا۔ مسودہ کی خواندگی رپورٹ کے حتمی فیصلے سے قبل ہی پروڈیوسر نے یہ کھیل شروع کر لیا ہے۔ اب چونکہ یہ کھیل شروع ہو چکا ہے۔ اس لیے مزید کسی فیصلہ کی ضرورت نہیں لہٰذا درخواست داخل دفتر کی جاتی ہے۔</p>
			</blockquote>
			<p>حکومتی احکامات کی تعمیل سے انکار، تھیئٹر کے لیے بنائے گئے قوانین کی پاسداری نہ کرنے اور خود احتسابی سے عاری پیش کار، ہدایت کار اور اداکاروں کی یہ واضح مثال ہے جس سے بخوبی یہ اندازہ لگایا جا سکتا ہے کہ اُردوتھیئٹر اس دور میںایسے پیش کاروں کے ہاتھ لگا جنھیںکسی اخلاقی اورقانونی حدودکی پاسداری نہ تھی۔ اب ذراخالد عباس ڈارکے کھیل ”اُف اللہ“ اور اس کے علاوہ ایم شریف اور افتخار حیدر کے اُردوکھیلوںکے سکرپٹ میں پنجابی زبان کے استعمال کی مثال دیکھیے:</p>
			<heading>کھیل ”اُف اللہ“</heading>
			<blockquote>
				<p>انکل:	اوہ۔ ہاں۔ ہاں۔ میں نے بھی سنا ہے کہ آج کل کتا مار مہم چل رہی ہے۔ اگر ایک کتا مار کر کاپوریشن کو پیش کیا جائے تو دو روپے ملتے ہیں اور سولہ انجکشن فری لگتے ہیں۔</p>
				<p>پھجا:	ہاں جی۔ ۔ بس ایہی سوچ کے پرے چوک تے میں وی پھڑ لئی اک کتے دی دھون۔ پہلاں تاںخوش ہوکے دم ہلاندا رہیا۔ جدوں میں تھوڑا جیا زور لایا تے نراج ای ہو گیا۔ غائوں کر کے تے ہو گیا سوار، بڑی 	دیر کشتی ہوندی رہی۔ اپنے پنڈ وچ میں پہلوانی کردارہیا واں بس اوہو ای کم آ گئی ایس ویلے۔ میںکتے کولوں لت چھڑاکے نسیا تے او میرے پچھے، ایتھے بوئے تک سی آف کیتا اے جی او نے۔</p>
			</blockquote>
			<heading>ایم شریف کے کھیل ”سیدھا موڑ“ کے مکالمے پڑھیے:</heading>
			<blockquote>
				<p>حکیم:	مینوں حکیم جی کیا کرو۔ میں تہاڈی کنی جی حضوری کرنا واں۔ بہر دے لوگ تے مینوں کہن لگ پئے نے کہ حکیم قیدو بیگم دا</p>
				<p>بیگم:	کیا</p>
				<p>حکیم:	چمچہ کہندے نے</p>
				<p>بیگم:	نہیں نہیں آپ اس گھر کے بزرگ ہیں۔</p>
			</blockquote>
			<heading>اب ذراافتخار حیدر کے کھیل ”انسان بنو“ کے مکالمے بھی پڑھیے:</heading>
			<blockquote>
				<p>سکینہ: 	او ہو یہ تو</p>
				<p>زلیخا:	مر گئی اے</p>
				<p>شاکر:	باجی مر گئی ہے (بین کے انداز میں) ہائے نی میرئیے مالکن ورگیئے بہنے تم مجھ کو اکیلا چھڈ کے کیوں ٹر گئی ہو۔ اب میں شہر میں کس کے گھر رہواں گا۔</p>
				<p>راحیلہ:	ماموں کیا کر رہے ہیں آپ ابھی امی زندہ ہیں۔</p>
				<p>شاکر:	زندہ ہیں۔ ۔ پھر ٹھیک ہے۔ ۔ نہ جی بڑی پرابلم ہے جی شہر میں رہائش کی۔</p>
				<p>سکینہ:	 کیا ہوا ہے۔</p>
				<p>زلیخا:	شیر ویکھ کے بہیوش ہو کے ڈگ پئی اے۔</p>
			</blockquote>
			<p>اس دور میںسیاسی انتشار نے اداروں کی بقا خطرے میں ڈال دی۔ رہی سہی کسر مارشل لا نے پوری کر دی۔ ایسی صورتِ حال میں لاہور میںاُردوتھیئٹر کرنے کے لیے کئی گروپس بھی حرکت میں آئے۔ وسائل کی کمی اور حکومتی مخالفت کی بدولت اجوکا تھیئٹر کے اراکین نے تو گھروں کے صحن میں بھی تھیئٹر کیا۔ اس ضمن میںدو واقعات درج ہیں:</p>
			<blockquote>
				<p>مدیحہ گوہر نے اپنی ساتھی ٹیم کے ساتھ مل کر اجوکا تھیئٹر کی طرف سے ”جلوس“ ڈراما کیا تو سب چونکے۔ ۔ ۔ ۔ رات ڈھلی تو شہر کے دور دورکے کونوں سے لوگ باگ مدیحہ گوہر کی والدہ کی کوٹھی کے لان میں پہنچے۔</p>
				<p>میاں ممتاز دولتانہ کی رہائش گاہ پر بھی ”دشمن کے لہو سے رات کی کالک ہوئی ہے لال“ اجوکا نے فیض کی برسی پر پیش کیا۔ یہ کھیل رانا فواد نے ایک دن میں تیار کیا۔</p>
			</blockquote>
			<p>معاشی عدم تحفظ محض انفرادی نفسیاتی مسائل کا سبب ہی نہیں بلکہ ایک بڑا سماجی مسئلہ بھی ہے۔ مالی معاونت نہ ہونے اور تھیئٹر کے حالات میں بہتری نہ آنے کی وجہ سے اس شعبے کے لوگ یا تو مستقل طور پرٹی وی سے وابستہ ہو گئے یا پھرانھوں نے دوسرے شعبوں سے وابستگی اختیار کر لی تاکہ انھیں معاشی تحفظ مل سکے۔ باعزت معاشرتی مقا م، ہرمحنت کش اور ہنر مند شہری کا بنیادی حق ہے لیکن اُردو تھیئٹراور اس سے وابستہ مخلص افراد اکووہ مقام میسر نہ آسکا۔ اس دور میں بھی مثبت اورتعمیری اُردو تھیئٹر کرنے والے فنکار موجود تھے۔ اگران افراد کو حکومتی اداروں میں شامل کر کے مناسب مالی معاونت کی جاتی تو اُردو تھیئٹر کی صورتِ حال بہتر ہو سکتی تھی۔ ۱۹۸۵ء تک تھیئٹر کو ایسا پیش کار میسر آچکا تھاجس کے نزدیک تھیئٹر کی اہمیت محض روپیہ کمانے تک ہی محدود تھی۔ وہ تھیئٹر کی سیاسی، سماجی، تہذیبی اورقومی اہمیت سے کسی طور واقف نہ تھا۔ اس کے نزدیک معیاری تفریح، طربیہ و المیہ یاتطہیرِ جذبات کے کوئی معانی نہ تھے۔ وہ تو بس اُردو تھیئٹر کو سطحی بنانے کے لیے وارد ہوا تھا۔ اُردو تھیئٹر کے زوال میں سطحی سوچ رکھنے والے پیش کاروں کے ساتھ ساتھ حکومتی نااہلی اور تھیئٹر کے خواندہ افراد بھی کسی حد تک حصہ دار رہے۔ خالد عباس ڈار ایسے ہی ایک پیش کار کی نفسیات کی تصویر کشی کرتے ہیں:</p>
			<blockquote>
				<p>میں نے پروڈیوسر سے کہا کہ میری والدہ وفات پاگئی ہیں۔ آج شو ہو گا ؟توپروڈیوسر نے کہا: تیری ماں تے اللہ نے ماری۔ میری ماں توں مار چھڈیں گا۔ او میں تے سو ٹکٹ ویچی اے۔ دو دن نے میرے کول اگے ڈیٹ نئیں ملنی۔ کل قُل کرنے نی ؟میں نے کہا ہاں۔ اس نے کہا: پھل فروٹ لئی پیسے ہون گے تے قُل کریں گا نا۔ تھیئٹرکر شاباش۔</p>
			</blockquote>
			<p>پیش کار کا یہ رویہ کسی حد تک حکومتی نااہلی کا بھی مرہونِ منت ہے کیونکہ ہال بن جانے کے بعد کوئی بھی پیش کار الحمرا میںپندرہ روز سے زیادہ کھیل پیش نہیںکرسکتا تھا۔ جس کے بعداس پیش کارکااگلے کھیل کے لیے الحمرا ہال حاصل کرنا جوئے شیر لانے کے مترادف تھا۔</p>
			<p>پیش کار نے تو اُردو تھیئٹر کی جو گت بنائی سو بنائی رہی سہی کسر پی ٹی وی نے پوری کر دی۔ اس دور میں پی ٹی وی نے گھر بیٹھے لوگوں کو بہترین تفریح مہیا کی جس سے اداکاروں کو شہرت اور مالی آسودگی؛دونوں میسر آئے۔ جہاں قومی شناخت دھندلی اور روح کی گردن میں طوقِ غلامی ہو وہاں اندھے تقلیدی رویے بہت جلد فروغ پاتے ہیں۔ یہی وجہ تھی کہ ٹی وی ڈراموں سے شہرت پانے والے مزاحیہ فنکاروں کو اسٹیج پر متعارف کروانے کا رواج شروع ہوا۔ ٹی وی ڈراموں کے مشہور مکالموں اور بھارتی فلمی گانوںکے بول پر ڈراموں کے نام رکھے جانے لگے۔ ان کھیلوں میں؛ ”آپ کے آجانے سے“ ، ”بس بئی بس“ ، ”میرے سپنوں کی رانی“ ، ”صنم تیری قسم“ اور ”سن بابا سن“ قابلِ ذکر ہیں۔ کراچی ٹیلی وژن کے معروف مزاحیہ فنکاروں کو بھی بھاری معاوضہ دے کرلاہور بلوانے کا رواج عام ہوا۔ اس سلسلے میں ایک اخباری رپورٹ پڑھیے:</p>
			<blockquote>
				<p>الحمرا کے دونوں ہال پیشہ ورانہ ڈرامے کرانے والے خالی نہیں چھوڑتے تھے۔ اب ایک طویل عرصے بعد ایسا اتفاق ہوا ہے کہ دونوں ہال دوفنکار پروڈیوسروں کے قبضے میں آگئے ہیں۔ چنانچہ ہال نمبر۲ میں وسیم عباس نے اپنے ڈرامے کے لیے کراچی سے بشریٰ انصاری کو خصوصی طور پر بلایا جب کہ منور سعید نے زیبا شہناز اور اسمٰعیل تارا کو کاسٹ کیا ہے۔</p>
			</blockquote>
			<p>اس صورتِ حال میں فنکاروں کی مصروفیت بھی بڑھ گئی۔ ایک فنکار جو ایک ماہ میں دو سے زیادہ تھیئٹر نہیں کرتا تھا وہ ایک ماہ میںپانچ سے سات تھیئٹر کرنے لگا۔ ایسی صورت حال میں مکالمے یاد کرنے میں دقت ہوتی لہٰذا فی البدیہہ مکالموں اور جگت بازی کی روایت نے بھی فروغ پایااور اس روایت کے بانیوں میں امان اللہ کا نام سرِ فہرست ہے۔ اس سلسلے میں افتخار حیدر لکھتے ہیں:</p>
			<blockquote>
				<p>اسی دوران اقبال آفندی کا ڈراما <annotation lang="en">”Sixer“</annotation> پیش کیا گیا جس نے کامیابیوں کے سارے ریکارڈ توڑ دیے۔ اس ڈرامے میں ایک ایسے مزاحیہ فنکار کو پیش کیا گیا تھا جس نے نہایت ادب اور عاجزی سے سکرپٹ سے انحراف شروع کیا۔ ڈائیلاگ <annotation lang="en">move</annotation>، ایکشن ری ایکشن اور فٹ ورک کی زنجیروں میں بندھے ساتھی فنکاروں کو یہ کھلا شیر آناًـفاناً کھا گیا کہ پہلے <annotation lang="en">show</annotation> میں اس کی دو <annotation lang="en">entries</annotation> تھیں جو بمشکل پندرہ منٹ پر مشتمل تھیںجبکہ آٹھویں <annotation lang="en">show</annotation> میں یہی فنکار سٹیج پر رہ گیا باقی سب <annotation lang="en">cue</annotation> دیتے منہ تکتے رہ گئے۔ لاہوریوں کے مزاج کو پہچان کے مسکین بن کے کھلی بات کرنے والا یہ فنکار امان اللہ تھا۔</p>
			</blockquote>
			<p>خالد عباس ڈار بھی اپنے ایک ٹی وی انٹرویو میں کہتے ہیں:</p>
			<blockquote>
				<p>جگت کو میں نے <annotation lang="en">introduce</annotation> کروایا تھا لیکن میرے بعد ایسا لڑکا امان اللہ آیا جو اِن سب کو پیچھے چھوڑ گیا۔</p>
			</blockquote>
			<p>پنجابی زبان کو مزاح کے لیے استعمال کرنے کا رواج تو فروغ پاہی چکا تھا۔ اب اسٹیج پر فی البدیہہ مکالموں کے ساتھ ساتھ فقرے بازی بھی شروع ہوئی جو بڑھتے بڑھتے لچر پن تک پہنچ گئی۔ پہلے اداکاروں میں خود احتسابی تھی۔ اگر فی البدیہہ جملہ کہا جاتا تو وہ اخلاقی حد سے تجاوز نہ کرتا۔ لیکن اب معاملہ بگڑچکا تھا۔ اس سلسلے میںآرٹس کونسل نے کچھ اداکاروں کو سخت نوٹس بھی دیے لیکن ان پر کوئی اثر نہ ہوا۔ یہاںاداکار امان اللہ کو دی جانے والی وارننگ کی ایک نقل پیشِ خدمت ہے:</p>
			<blockquote>
				<p>الحمرا آرٹ سنٹر کی انتظامیہ نے اداکار امان اللہ کو آخری وارننگ دے دی ہے۔ یہ وارننگ اسے مصنف و ہدایت کار منیر راج کے ڈراما ”اڑن طشتری“ میں اداکار البیلا کے ساتھ مل کر گھٹیا جگت بازی اور آئوٹ آف سکرپٹ مکالمہ بازی کرنے پر دی گئی ہے۔</p>
			</blockquote>
			<p>سکرپٹ سے ہٹ کر ادا کیے جانے والے مکالموں اور جگت کی بھی ایک مثال یہاں پیشِ خدمت ہے:</p>
			<blockquote>
				<p>امان اللہ:	 آپ نے بیک گراؤنڈ میوزک دینا ہے فلم کے اندر۔ میں ہیرو ہوں یہ ہیرو کا گھوڑا بھاگتا آرہا ہے۔ ٹکڑی ٹکری ٹکری۔</p>
				<p>ببو برال:	گھوڑے پر تم بیٹھے ہو ؟</p>
				<p>امان اللہ:	میں بیٹھا ہوں۔</p>
				<p>ببو برال:	یہ گھوڑے کے ساتھ زیادتی ہے</p>
				<p>امان اللہ:	گھوڑا تہاڈی خالہ دا منڈا اے (فی البدیہہ)</p>
				<p>ببو برال:	کیا بکواس ہے۔ مولا کا نام لو۔ کیا کر رہے ہو۔</p>
				<p>امان اللہ:	چلو یہ گھوڑا آرہا ہے۔ ماں کی دوائی لینے گیا ہوں، میں ہیرو ہوں، میں ہیرو۔</p>
				<p>تیسرا کردار:	کس کی دوائی ؟</p>
				<p>امان اللہ:	ارے ماںکی دوائی میرے بھائی۔</p>
				<p>ببو برال:	ان میں رواج نہیں ہے (فی البدیہہ)</p>
				<p>امان اللہ:	اب بولا تو تیرا گلوب توڑ دوں گا۔ (فی البدیہہ)</p>
				<p>امان اللہ:	دروازہ کھولنے پر میوزک دینا ہے۔ (فی البدیہہ)</p>
				<p>ببو برال:	گھو ں گھوں۔</p>
				<p>امان اللہ:	ارے انتقامی دروازہ نہیں کھولنا ماں کی دوائیاں گر جائیں گی۔</p>
				<p>ببو برال:	گھوں گھوں۔</p>
				<p>امان اللہ:	میں ماں واسطے سیون اپ لین گیاساں (فی البدیہہ)</p>
				<p>ببو برال:	گھو ں۔</p>
				<p>امان اللہ:	آگے ماں بیمار ہے</p>
				<p>چوتھا کردار:	میری بات سنو، فلم ٹاء کے بنائو (فی البدیہہ)</p>
				<p>امان اللہ:	ایہہ کھُرا نئیں جہیڑا ٹاء کے بنایئے (فی البدیہہ)</p>
				<p>چوتھا کردار:	پلیز میرے چھوٹے چھوٹے بچے ہیں فلم ٹاء کے بنائو۔ (فی البدیہہ)</p>
			</blockquote>
			<p>معیاری ڈراما تھیئٹر کے نئے امکانات روشن کرتا ہے لیکن محض مادیت پرست پیش کار اس کا متحمل نہیں ہو سکتا تھا۔ لہٰذااس پیش کارنے ایسے غیر معیاری ڈراما نگار متعارف کروائے جو سطحی مزاح کے علاوہ اُردو تھیئٹر کو کچھ نہ دے سکے۔ اس دور میں کمرشل تھیئٹر کے ساتھ ساتھ <annotation lang="en">GO N</annotation> تھیئٹربھی پروان چڑھا۔ اس دور کے ابتدائی ۲۰ سالوں میںکئی نئے ہدایت کار و اداکار متعارف ہوئے جن میںحامد رانا، عابد کشمیری، امان اللہ، عرفان کھوسٹ، مدیحہ گوہر، وسیم عباس، البیلا، انور علی، غیور اختر، عاصم بخاری، ببو برال، عابد علی، طارق جاوید، سردار کمال، اشرف راہی، جواد وسیم، عمر شریف، اسماعیل تارا، سہیل احمد، اور عرفان ہاشمی نمایاں تھے۔ خواتین فنکارائوںمیںنجمہ محبوب، زیبا شہناز، شیبا حسن، فوزیہ درانی، عارفہ صدیقی، صبا پرویز، رومانہ، ارم طاہر، کرشمہ مغل، حنا شاہین، نادیہ علی، شبانہ بھٹی اور نرگس شامل تھیں۔ ہدایت کاروں کی فہرست بہت مختصر ہے جس میں اطہر شاہ خاں، شاہد ندیم، مدیحہ گوہر، عرفان کھوسٹ، منیر راج، سہیل احمد اور ناہید خانم شامل ہیں۔</p>
			<p>تقسیم کے فوراً بعد اُردوتھیئٹر کرنے والے افراد کے درمیان بھی ذاتی اختلافات تھے لیکن وہ اختلافات نظریاتی نوعیت کے تھے۔ لیکن اِس دور کے فنکاروں کے اختلافات اور رویوں کو دیکھ کر باآسانی نتیجہ اخذکیا جا سکتا ہے کہ ان کے رویوں میں قومی شناخت اورتھیئٹر کی اہمیت کا احساس کتنا دھندلا تھا۔ تائید میں ایک اخباری رپورٹ پیشِ خدمت ہے:</p>
			<blockquote>
				<p>گذشتہ شب الحمرا آرٹس کونسل میں فردوس جمال اور شیبا حسن کے درمیان لڑائی ہو گئی، شیبا حسن نے فردوس جمال کو سکینہ سموں کی حمایت کرنے پر خوب گالیاں دیں۔ انھوں نے فردوس جمال پر الزام لگایا کہ وہ دوسرے علاقے سے آکر اس شہر میں مزید دوسرے شہروں سے آنے والے فنکاروں کی پشت پناہی کر رہے ہیں۔</p>
			</blockquote>
			<p>ذراہدایت کار کی قابلیت کا بھی اندازہ لگائیں:</p>
			<blockquote>
				<p>عرفان کھوسٹ نے کہا کہ ثمینہ دیکھو آج میں کیا ڈراما کرتا ہوں۔ عرفان نے ناہید سے کہا کہ مجھے ضروری کام سے جانا ہے۔ میری انٹری تیسرے ایکٹ میں ہے۔ میںتیسرے ایکٹ کی جگہ آج پہلے ایکٹ میں اپنی انٹری دے دوں؟ تو ناہید بولی جی چلیں کوئی بات نہیںآپ پہلے ایکٹ میں انٹری دے دیں۔</p>
			</blockquote>
			<p>اُردو تھیئٹر کی تباہی کوصرف ایک شخص سے منسوب نہیں کیا جا سکتا۔ تھیئٹر سے تعلق رکھنے والے بااختیار خواندہ افراد کی خود غرضی، حکومتی نااہلی، جمہوری رویوں کے فروغ میں رکاوٹ، مترجم اور طبع زاد لکھنے والوں کا طبقاتی فرق، نیشنل تھیئٹر اکیڈمی کا قیام نہ ہونا، ان سب معاملات نے ایسے خلا پیدا کیے جس سے تھیئٹر جیسے ادارے میںان لوگوں کو داخل ہونے کا موقع ملا جنھوں نے اس فنِ لطیف کو فنِ ثقیل بنا دیا۔ اس دور میںتھیئٹر کے فنکاروں پر بہت روپیہ صرف ہونے لگا۔ اگر ہمیں تھیئٹر کی اہمیت کا ادراک رکھنے والے پیش کار میسر آتے اور وہ بھاری معاوضہ جو صرف اداکاروںکو دیا جا رہا تھا، اتنا ہی روپیہ تھیئٹر کی ساخت کو جدید بنانے پر بھی صرف کیا جاتا توصحت مند اُردو تھیئٹر تیزی سے فروغ پاتا۔ اس طرح آج ایک کڑور آبادی کے شہرمیں کم از کم ۱۵، ۲۰جدید نجی تھیئٹرہال ضرور موجود ہوتے اور فنکاروں کا محدود طبقہ ہی اس پر قابض ہو کرمعاشی تحفظ حاصل نہ کرتابلکہ مختلف طبقات کے تعلیم یافتہ اور ہنر مندافراد بھی اسے باعزت پیشے کے طور پر اپنانے میں فخر محسوس کرتے۔ رہا الحمرا ؛ توالحمرا ہال نمبر ا اور ۲ کی تعمیر کے بعدسے اب تک اس کے اسٹیج میں کوئی تبدیلی نہیں کی گئی حال آنکہ اس کی تعمیر کے بعد کئی حکومتیں اور سرکاری افسران تسلسل سے تبدیل ہوتے رہے۔</p>
			<p>رفیع پیرتھیئٹرورکشاپ اور اجوکا کے ساتھ ساتھ پنجاب لوک رہس اور سانجھ جیسے گروپس ۸۰ء کی دہائی میں ظہور پذیر ہوئے۔ اسی دور میں لاہور ڈراما سکول کی بھی ابتدا ہوئی۔ اس سکول کی انتظامیہ اور اساتذہ میں شعیب ہاشمی، ثمینہ احمد، ثروت علی اور سلمان شاہد شامل تھے۔ اس میں طلبا کو ہدایت کاری، اداکاری اور تھیئٹر سے متعلقہ دیگر امور کی تربیت دی جاتی۔ جو اساتذہ اس سکول سے وابستہ تھے وہ رضا کارانہ طور پر کام کر تے رہے لیکن تھیئٹر کا ادارہ محض اساتذہ ہی نہیںبلکہ باقاعدہ عملی تربیت کے سامان اور مناسب جگہ کا بھی تقاضا کرتا ہے۔ بغیر تنخواہ کے خدمات انجام دینے والے اساتذہ اور کچھ شوقین طلبا کے علاوہ اس ادارے کو کوئی اور سہولت میسر نہ آسکی اور یہ ڈراما سکول ابدی نیند سو گیا۔ لیکن اس ادارے سے فارغ التحصیل ہونے والے کچھ طلبا نے پاکستان اور بیرونِ ملک اُردو تھیئٹر کے توسط سے اپنی ثقافت کو پیش کرنے کے لیے کچھ مثبت کوششیں ضرورکیں۔</p>
			<p>۸۰ء کی دہائی کے اواخر میں تھیئٹر کی تباہی میںویڈیو کیسٹ نے بھی اپنا حصہ شامل کر دیا۔ وی سی آر کی مدد سے تھیئٹر گھروں میں باآسانی دیکھا جانے لگا۔ سو یا پچاس روپے کا ٹکٹ خرید کر اورکرایہ اور کئی دوسری زحمتیں اٹھا کر تھیئٹر دیکھنے سے بہتر تھا کہ کوئی زحمت اٹھائے بغیر، ۲۰ روپے میں گھر بیٹھے سارا کنبہ اس سے حظ اٹھالے۔</p>
			<p>مزاح میں بازی لے جانے کے لیے لاہور کے اُردوتھیئٹر نے کراچی کے تھیئٹر کو ایسے شکست دی کہ یہاں کا بچا کچھااُردو تھیئٹر ۱۹۹۰ء تک پہنچتے پہنچتے کسی حد تک پنجابی تھیئٹر میںتبدیل ہو گیا۔ کراچی کی کوشش جو اُردو تھیئٹر کو سہارا دینے میں اہم کردار ادا کر سکتی تھی اُس نے لاہور کے پنجابی تھیئٹر کے سامنے جلد ہی ہتھیار ڈال دیے۔ لیکن اب کراچی میں ناپا <annotation lang="en">(NAPA)</annotation> کے قیام کے بعداُردو تھیئٹر کی تحریک از سرِ نو سرگرم ہو چکی ہے جبکہ لاہور میں اُردو تھیئٹر الحمرا، پاکستان نیشنل کونسل آف دی آرٹس، اجوکا، رفیع پیر، تعلیمی اداروں یاکسی نجی تھیئٹرگروپ کے توسط سے ہی پیش کیا جاتا ہے۔</p>
			<p>اس دور میں خاص نجی تنظیموں کے مالی تعاون سے پیش کیے جانے والے تھیئٹر نے بھی زور پکڑا۔ اسے <annotation lang="en">NGO</annotation>تھیئٹر بھی کہہ سکتے ہیں۔ <annotation lang="en">NGO</annotation> تھیئٹر صرف ان معاشرتی مسائل پر بات کرتا ہے جن کے لیے انھیں کسی خاص مد سے خاص مقصد کے لیے مالی معاونت فراہم کی گئی ہو۔ ہمارے کئی تھیئٹر گروپس اور کمپنیاں پاکستان میں غیر ملکی نجی تنظیموں کی معاونت سے <annotation lang="en">Create and Found</annotation> تھیئٹر کرتی ہیں۔ ۱۹۹۰ء تک اُردو تھیئٹرمیںعام شخص کو درپیش مسائل، سیاسی بدعنوانیوں اور سرکاری بدمعاشی پر کبھی ڈھکے چھپے اور کبھی برملا اندازسے طنزکیاگیا۔ اس روایت کو مزید نکھرنا چاہیے تھا لیکن ایساہو نہ سکا۔ یہاں تک پہنچتے پہنچتے پاپولر کمرشل یا حکومتی تھیئٹر میں روشنی، ملبوسات، سیٹ، میک اپ، صوتی اثرات، موسیقی اور دیگر تھیئٹر کرافٹ کے سلسلے میں کوئی جدت پیدا نہ کی جا سکی۔ یہ امر بھی قابلِ ذکر ہے کہ ہمیں۱۹۸۰ء تک تو تھیئٹر کی باقاعدہ عمارت ہی میسرنہ آسکی تھی۔ صرف دو ہال ہونے کا نقصان یہ بھی ہوا کہ آرٹس کونسل کوروپیہ کمانے کی ایسی چاٹ لگی کہ اس کے پاس شوقیہ یا اچھا تھیئٹر کرنے والوں کے لیے جگہ اور وقت دونوں ہی کی کمی پیدا ہو گئی۔ شوقیہ حضرات تھیئٹر کو نئے نظریات اور تکنیکی جدت سے تو نواز سکتے تھے لیکن ادارے کے فنڈز میں اضافے کا باعث نہیں بن سکتے تھے۔ اسی لیے کاروباری پیش کاروں کو ترجیح دی گئی جنھوں نے رفتہ رفتہ سکرپٹ کو سرے ہی سے نظر انداز کر دیا۔ ایسے پیش کار کے نزدیک ڈراما نگار کو پیسے دینے سے بہتر تھا کہ خود ہی سکرپٹ تحریر کر لیا جائے اور اداکار کو بھی کھلی چھوٹ دے دی جائے۔ ایک برائے نام سکرپٹ کے متعلق خالد عباس ڈار کہتے ہیں:</p>
			<blockquote>
				<p>میں نے ایک سکرپٹ دیکھا جس میں لکھا تھا فنکار آیا پھر پورے صفحے پر ایک لکیر پھیر دی اور آخر میں لکھ دیا، فنکار گیا۔ اس کا اسٹیج پر رہنے کا دورانیہ بھی لکھ دیا۔</p>
			</blockquote>
			<p>۱۹۷۱ء سے ۱۹۹۰ء تک پہنچتے پہنچتے اُردوتھیئٹرمیںکچھ مثبت اور کئی منفی تبدیلیاںپیدا ہوئیں۔ خلاصہ یہ کہ؛ دو بڑی نجی تھیئٹر کمپنیوں نے اپنی ساکھ بنائی اور تھیئٹر کے احیا کے لیے خود کو جدت سے آراستہ کرنے کی تندہی سے کوششیںشروع کیں۔ دو پختہ تھیئٹرہال تعمیر ہوئے۔ الحمرا نے کبھی کبھار تعلیمی اداروں کے ساتھ مل کر تھیئٹر میلوں کا انعقاد شروع کیا۔ مختلف ممالک کے تھیئٹر گروپوںکو یہاں آکر تھیئٹر کرنے کی دعوت بھی دی گئی جس سے ہمارے طلبا اور شوقین فنکاروں نے بہت کچھ سیکھا۔ لاہور ڈراما سکول کی ابتدا ہوئی لیکن افسوس کہ حکومت کے عدم تعاون اور مالی عدم استحکام کی بدولت اس ادارے کو بند کرنا پڑا۔ ٹی وی ڈراموں کی مقبولیت اورفلمی صنعت کے زوال نے بھی اُردو تھیئٹر کو متاثر کیا۔ سرکاری و سیاسی بد عنوانیوں نے تھیئٹر میں مفاد پرست اور غیر مہذب افراد کے داخلے کی ایسی راہ ہموار کی کہ ہمارا کمرشل تھیئٹر مثبت سوچ اور فنی مہارت رکھنے والے افراد سے کسی حد تک خالی ہو گیا۔</p>
			<p>یوں تو۱۹۹۰ء تک اُردوتھیئٹر لاہور میں کئی جگہوں پر ہوالیکن الحمرا کے علاوہ تمام جگہیں تھیئٹر کے لیے غیر موزوں تھیں۔ تعلیمی اداروں میں ان اداروںکے طلبا ہی کو تھیئٹر کرنے کی اجازت تھی۔ یہی وجہ تھی کہ لاہور میں اُردوتھیئٹر کی سرگرمیاں سمٹ کر الحمرا تک محدود ہو گئیں۔ اس صورتِ حال نے پیش کاروں اور اس شعبے سے مستقل تعلق رکھنے والے افراد کو نجی بنیادوں پر تھیئٹر کی عمارت تعمیر کرنے کی راہ سجھائی۔ ۱۹۹۰ء کے بعد نجی تھیئٹر کی عمارت تعمیر کرنے کے متعلق سنجیدگی سے سوچا جانے لگا۔ اس تحریک کے محرکات پر روشنی ڈالتے ہوئے خالد عباس ڈار کہتے ہیں:</p>
			<blockquote>
				<p>میری والدہ کی وفات ہوئی تو میں نے تھیئٹر کیا۔ باپ مرا تو اس دن دو شو کیے۔ بیٹی مری شو کیا۔ لوگ کہتے تھے کہ یہ کیسا شخص ہے۔ کم از کم ماں کی وفات کے روز تو تھیئٹر نہ کرتا۔ مجھے اس روز پروڈیو سر کی باتوں سے فرق نہیں پڑامیں نے تھیئٹر کیا۔ مجبوری تھی کیونکہ پروڈیوسر کو پھر ڈیٹ نہیں مل سکتی تھی۔ لیکن اندر کے خالد عباس ڈار کو توضرور فرق پڑا۔ میں نے سوچا یہ سرا سر <annotation lang="en">killing</annotation>ہے۔ جہاں آج تماثیل ہے اس جگہ کے لیے افضال احمد نے ۶۵ ہزار کا کلیم منظور کروا یا تھایہ ڈاکٹر غلام رسول کی کوٹھی تھی۔ میں نے افضال سے کہا یہاں تھیئٹر بنائو جو آرٹس کونسل کی ڈیٹ کے چکروںسے آزاد ہوا۔ افضال نے۱۹۹۰ء میں وہاں تھیئٹر بنا دیا۔</p>
			</blockquote>
			<p>یوںنجی تھیئٹر ہال تعمیر کرنے کی ابتدا ہوئی۔ الحمرا کے بعدلاہور میں جو باقاعدہ تھیئٹر ہال تعمیر ہوا وہ تماثیل تھا اور اس کے بعد ۱۹۹۳ء میں محفل سنیما کو بھی تھیئٹر میں تبدیل کر دیا گیا۔ سلطان راہی کی وفات کے بعد سنیما گھر ویران ہو گئے۔ سنیما مالکان نے تھیئٹر سے وابستہ افراد کو دعوت دی کہ وہ ان کے ساتھ مل کرسنیمائوں کو تھیئٹر میں بدلیں۔ یوں کئی سینماہال تھیئٹرہالوں میں تبدیل ہو گئے۔ سنیمائوں کے علاوہ بھی کئی جگہوںپر تھیئٹرہال تعمیر کیے گئے۔ اس دور میں بننے والے تھیئٹر ہالوں کی تفصیل یوں ہے:</p>
			<list>
                <li>۱۔	الفلاح تھیئٹر پرانا الفلاح سنیما: یہ تھیئٹر۲۰۰۳ء میں شروع ہوا۔ سینما ہال سے تھیئٹرہال میں 	تبدیل ہونے والایہ آخری نجی تھیئٹر ہے۔ تھیئٹر کے زوال کے بعد اسے ۲۰۱۲ء میںپھر سے 	سنیما میں تبدیل کر دیا گیا۔</li>
                <li>۲۔	الحمرا کلچرل کمپلیکس قذافی سٹیڈیم، لاہور: کلچرل کمپلیکس میں اوپن ایئرتھیئٹرکے ساتھ دو ہال	بھی موجود ہیں۔ جن میں سے ایک ہال تو تھیئٹر کے لیے جبکہ دوسرا ہال صرف سیمیناروں 	کے لیے استعمال ہوتا ہے۔ اوپن ایئر تھیئٹر بھی تھیئٹر کے لیے کم ہی استعمال ہوتا ہے یہاں 	زیادہ تر موسیقی کے پروگرام ہی پیش کیے جاتے ہیں۔</li>
                <li>۳۔	پیروز، رائے ونڈ روڈ، لاہور: یہ ہال رفیع پیرتھیئٹرورکشاپ کی ملکیت ہے۔ یہاںکمپنی صرف 	اپنے کھیل ہی پیش کرتی ہے۔</li>
                <li>۴۔	تماثیل لاہور: افضال احمد نے یہ تھیئٹر۱۹۹۰ء میںبنوایا۔ اس میںریوالونگ اسٹیج بھی موجود 	ہے۔ یہ لاہور کا پہلا نجی تھیئٹرہال تھا۔ یہ امر بھی قابل ذکر ہے کہ یہ تھیئٹرہال الحمرا سے زیادہ 	جدید سہولتوںسے مزین تھا۔</li>
                <li>۵۔	سکول آف آرٹس اینڈ سائنسز، لاہور: یہاں اب بھی کبھی کبھار شوقیہ طلبا کھیل پیش کرتے 	ہیں۔</li>
                <li>۶۔	علی انسٹی ٹیوٹ آف ایجوکیشن آڈیٹوریم، فیروزپور روڈ، لاہور: کئی تعلیمی ادارے اور نجی تھیئٹر 	گروپ اس ہال کو تھیئٹر کی سرگرمیوں کے لیے استعمال کرتے ہیں۔</li>
                <li>۷۔	کرائون تھیئٹرپراناکرائون سنیما: کرائون سنیما کو تھیئٹر کے لیے ۲۰۰۲ء میںاستعمال کیا جانے 	لگا۔ اس تھیئٹرمیں ریوالونگ اسٹیج بھی بنایا گیا لیکن خسارے کے باعث اب اس تھیئٹرہال کو 	شادی ہال میںتبدیل کر دیا گیا ہے۔</li>
                <li>۸۔	لاہور تھیئٹر، فیروزپور روڈ، لاہور: یہاں پہلے سنیما تھا۔ ۲۰۰۰ء میں عمر شریف نے اس سنیما کو 	خریدکرتھیئٹر کے لیے تیار کروایا۔ مالی خسارے کے باعث یہ تھیئٹر بھی بند ہو گیا۔ اب یہاں 	ہال بھی موجود نہیں۔</li>
                <li>۹۔	محفل تھیئٹر، پرانا محفل سنیما، لاہور: سنیما سے تھیئٹر کی عمارت میں تبدیل ہونے والا یہ پہلا 	تھیئٹرہال تھا۔ ۱۹۹۳ء میں اس سنیما کوتھیئٹر میں تبدیل کر دیا گیا۔ یہاں اب بھی تھیئٹرہوتا 	ہے۔</li>
                <li>۱۰۔	ناز تھیئٹر، پرانا ناز سنیما: اس سینما کو ۲۰۰۱ء میں تھیئٹر کے لیے استعمال کیا جانے لگا۔ یہاں 	اب بھی تھیئٹرکیا جاتا ہے۔</li>
                <li>۱۱۔	نور جہاں ہال، شاہراہِ قائد اعظم، لاہور: ۲۰۰۲ء میںیہاں الحمرا کے تعاون سے کچھ کھیل پیش 	کیے گئے۔ لیکن اب کافی عرصے سے یہاں کھیل نہیں ہوئے۔</li>
			</list>
			<p>الحمرا ایسا تھیئٹر ہال تھا جو تھیئٹر کے روایتی اصولوں کو مد نظر رکھ کر تیار کروایا گیا۔ لیکن جلد ہی یہ ایسے افراد کے ہاتھ لگاجنھوں نے مخلص لوگوں کو پیچھے دھکیل دیا۔ تقسیم کے بعدسے ۲۰۱۲ء تک لاہور کی مختلف جگہوں پر ۹۰ سے زیادہ تھیئٹرگروپس نے اُردو تھیئٹر کیا۔ اس دور میں ٹی وی سیکٹر میں ایک سے زیادہ چینل آنے کی بدولت تھیئٹر کی رہی سہی افرادی قوت بھی ٹی وی سے وابستہ گئی۔ اس صورتِ حال میں تھیئٹر مکمل طور پرایسے افراد کے رحم و کرم پر آ گیا جو سرے سے اس شعبے کے اہل ہی نہ تھے۔</p>
			<p>فلمی صنعت کے زوال سے نگار خانے بھی ویران ہوئے اور وہاں کام کرنے والی عورتوں نے بھی تھیئٹر کا رخ کیا۔ جن سنیمامالکان نے اپنے سنیمائوں کو تھیئٹر ہالوں میں تبدیل کیا ان کے فلمی دنیا سے گہرے روابط تھے جو فلمی پیش کاروں اور اداکارائوںکی اس شعبے میں باآسانی نقب زنی کی وجہ بنے۔ اس دور میںفلمستان کے تیسرے درجے کے پیش کاروںاور اداکارائوںکے اخلاقی معیارات سے متعلق کسی بحث کی ضرورت نہیں۔</p>
			<p>اندر سبھا؛ راگ رنگ، رقص و سرود اور عشق و عاشقی کی کہانی تھی۔ جس طرح اُردو تھیئٹر کی ابتدا راگ رنگ سے ہوئی، اسی طرح ہمارے ہاںجدید تھیئٹر تماثیل میں بھی اس کی ابتد ا ایسے ہی کھیل ”جنم جنم کی میلی چادر“ سے ہوئی۔ اس میں کوئی شک نہیں کہ یہ کھیل تھیئٹر کے جدید اصولوں کو مدنظر رکھ کر لکھا اور تیار کیا گیا، لیکن افسوس اس بات کا ہے کہ پاکستان کے پہلے جدیداُردو تھیئٹرکا موضوع بھی طوائفیت اور ناچ گانے ہی سے تعلق رکھتا تھا۔ اس کھیل کی بجائے اگرکسی دوسرے اہم معاشرتی، ثقافتی یاسیاسی موضوع پراُردوتھیئٹرکیا جاتاتو بہت بہتر تھا۔ اس سے ہمارے طلبا، عوام اور خواص کو تھیئٹر کی اہمیت کا احساس ہوتا۔ کھیل ”جنم جنم کی میلی چادر“ میں کام کرنے والے افراد کے لیے پیشہ ورانہ مہارت کاحامل ہونا ضروری تھا، خصوصاً اس میںپارٹ کرنے والی خواتین کی رقص سے واقفیت اشد ضروری تھی۔ لہٰذا اس کھیل کے لیے فلمی اداکارائیںہی موزوں سمجھی گئیں۔ اس وقت توکھیل بہت کامیاب رہااور طویل عرصے تک کامیابی سے چلا۔ ایک جمود جو لاہور میں اچھااُردو تھیئٹر نہ ہونے کی وجہ سے طاری تھا وہ بھی ٹوٹا لیکن کمزور ابتداکی وجہ سے ہمارا اُردوتھیئٹرپھر سے جلد ہی ایسے افراد کے ہاتھ لگاجنھوں نے اس تھیئٹرہال کی جدت سے کوئی فائدہ نہ اٹھایا۔ ”جنم جنم کی میلی چادر“ کے بعد اس تھیئٹر پر جو کھیل پیش کیے گئے وہ وقت گذرنے کے ساتھ ساتھ غیر معیاری ہو تے گئے اور اب یہاں ہونے والاکمرشل تھیئٹر بھی دیگر تھیئٹر ہالوں میں پیش کیے جانے والے تھیئٹر سے علاحدہ نہیں۔</p>
			<p>۱۹۹۶ء کے بعد اسٹیج ڈراموں میں رقص بھی شامل کر لیاگیا۔ کمرشل تھیئٹر نے رقص کے ذریعے آگے بڑھنا شروع کیا۔ تھیئٹر سے اُردو زبان بھی تقریباً غائب ہو گئی اورپاپولرکمرشل تھیئٹرپنجابی تھیئٹرمیں تبدیل ہو گیا۔ اُردو تھیئٹر کے لیے اجوکا تھیئٹر، رفیع پیر تھیئٹر ورکشاپ اور کچھ نجی تھیئٹر گروپس نے اپنی بساط کے مطابق خدمات انجام دیں۔ سلطان راہی کی وفات کے بعد فلم انڈسٹری کا پیش کار تیزی سے تھیئٹر کی جانب لپکااور اپنے ساتھ ساتھ ان عورتوں کو بھی متعارف کروایا جو فلم انڈسٹری کے زوال کی وجہ سے بے یارومدد گار تھیں۔ ان میں مدیحہ شاہ، نرما، خوشبو، نرگس، دیدار، لاشانہ، نازو، حنا شاہین، شہزادی، روبی انعم، میگھا ہنی شہزادی اور دیگر فنکارائیں شامل ہیں۔ ان فنکارائوں میں سے زیادہ تر نے اپنے نیم عریاں ناچ کی بدولت انتہائی شہرت حاصل کی۔ ہیجان انگیز ناچ گانوں پر قانونی حوالوں سے گرفت کرنے کی کوشش بھی کی گئی لیکن ”مرض بڑھتا گیا جوں جوں دوا کی“ ۔</p>
			<p>تھیئٹر کسی بھی ملک یا خطے کا ہو وہاں کے سماجی رویوں کا عکاس ہوتا ہے۔ اس دور کے آخر میں لاہور میں ہونے والا تھیئٹر ہمارے اخلاقی زوال کا آئینہ ہے۔ تھیئٹر ورائٹی شو میں تبدیل ہو گیا۔ ایسا ورائٹی شو جس میں سکرپٹ، ہدایت کاری، اداکاری یا تھیئٹر کے دیگرفنی لوازمات کی کوئی گنجائش اور اہمیت باقی نہ رہی اور اس ورائٹی شو نے اپنے کثیر تماشائی بھی پیداکر لیے۔ اس وقت مرد حضرات میں کامک کردار ادا کرنے والے بڑے فنکاروں کے ایک سپیل کا معاوضہ ۲سے ۵ لاکھ روپے تک ہے جبکہ فنکارائوں کا معاوضہ ۳ لاکھ سے ۱۵ لاکھ تک ہے۔ ایک سپیل ۱۶ دنوں پر مشتمل ہوتا ہے۔ اس وقت نرگس تھیئٹر کی فنکارائوں میں سب سے زیادہ معاوضہ ”۱۵ لاکھ روپیہ“ فی سپیل وصول کر رہی ہے۔ تماشائی رات ۱۰بجے اس تھیئٹر کو شوق سے دیکھنے جاتے ہیں۔ اس تھیئٹر کے زیادہ تر تماشائیوں کا تعلق سیالکوٹ، وزیر آباد، فیصل آباد، سرگودھا، جھنگ، نارووال، قصور اور شیخوپورہ سے ہوتا ہے۔ یہ شو محض نیم عریاں ناچ اور ہیجان انگیز حرکات و سکنات پر مشتمل ہوتا ہے، ڈرامے کا اس سے دُور کا بھی واسطہ نہیں۔ اس بگاڑ میں فنکاریافنکارائیں ہی ذمہ دار نہیں بلکہ کسی حد تک اربابِ اختیار بھی قصور وارہیں۔ اس ضمن میں زبیر بلوچ کہتے ہیں:</p>
			<blockquote>
				<p>نوید شہزاد نے کہا کہ جمہوری دور ہے۔ اگر لوگ ایسا ناچ دیکھنا چاہتے ہیں تو ہمیں اس پر کوئی پابندی نہیں لگانی چاہیے۔ انور سجاد نے پہلے تو اس بات کی تائید کی لیکن کچھ دیر بعدانھیں احساس ہوا کہ ایسا نہیں ہونا چاہیے۔ میں نے بھی اس پر تنقید کی لیکن کمیٹی نے ہماری بات کو کوئی اہمیت نہ دی۔ اگر علاقائی ناچ یا پھر کسی خاص موقعے پر ناچ کی اجازت کا معاملہ ہوتا تو کئی حرج نہ تھا لیکن ایسے ہیجان انگیز ناچ کی اجازت دینا تھیئٹر اور سماج کے لیے انتہائی نقصان دہ تھا۔</p>
			</blockquote>
			<p>پہلے متعلقہ مجسٹریٹ اور آرٹس کونسل کا کوئی نمائندہ ریہرسل دیکھتا اور پھر سنسر کے لیے ڈپٹی کمشنر کو رپورٹ پیش کرتاجس کے بعد این او سی جاری کیا جاتا۔ کچھ عرصے بعد یہی اختیارات ٹائون ناظم کو منتقل کر دیئے گئے۔ آج کل نام نہاد کمرشل تھیئٹر کے لیے صوبائی وزارت ثقافت کے علاوہ ہوم ڈیپارٹمنٹ، پنجاب آرٹس کونسل اور ڈی سی اوسے منظوری لینابھی ضروری ہے۔ لیکن اتنے اداروں کی جانچ کے باوجود تھیئٹر کی شکل بگڑچکی ہے اور تعجب انگیز بات یہ ہے کہ ان محکموں کی مختلف تھیئٹر ہالز کے لیے پالیسی بھی مختلف ہے۔ اس کی وجہ ان تھیئٹر مالکان کی طرف سے حکومتی اداروں کے اعلیٰ عہدے داروں کوپیش کی جانے والی مراعات اور مالی کشش ہی ہو سکتی ہے۔ لاہور میں اس وقت جو نجی پنجابی کمرشل تھیئٹر کمپنیاں کام کر رہی ہیں ان میں عیسیٰ اینڈ کمپنی، فاطمہ رضا پروڈکشنز، اے اے میڈیا کمپنی اور سخی سرور کمپنی قابلِ ذکرہیں۔ یہ کمپنیاں فنکاروںکو بھاری معاوضہ ادا کر کے ایک سپیل، تین ماہ یا پھر ایک سال کے لیے پابند کر لیتی ہیں۔ اسی لیے کئی پیش کاروں کو اپنے ورائٹی شوز، تھیئٹر یا پھر دیگر پروگراموں کے لیے بڑے فنکار انھی کمپنیوں سے خریدنے پڑتے ہیں۔ کیونکہ اب پیش کار محض کاروباری شخص ہے جس کا فن و ثقافت کی ترویج یاتھیئٹر کی ترقی سے دُور دُورکا واسطہ نہیں۔ ایک رپورٹ کے مطابق:</p>
			<annotation lang="en">
				<blockquote>
					<p>The most important cause of the existing tragic state of the theatre is that non-professional "outsiders" mostly moneyed businessmen have joined this field as porducers</p>
				</blockquote>
			</annotation>
			<p>لیکن اب صورتِ حال کچھ تبدیل ہو رہی ہے۔ ایسے اسٹیج ناچوں کی ویڈیو سی ڈیز نے لوگوں میںکسی حد تک پنجابی کمرشل تھیئٹر کے خلاف نفرت اور بے زاری پیدا کر دی ہے اور یہ تھیئٹر یا ورائٹی شو بھی کسی حد تک رو بہ زوال ہے۔ اس سلسلے میںعرفان ہاشمی کہتے ہیں:</p>
			<blockquote>
				<p>اب کمرشل تھیئٹر کی صورتِ حال بہت خراب ہے۔ کسی جونیئر کو کسی سینئر کی عزت و آبرو کا کوئی خیال نہیں۔ میںاسے تھیئٹر نہیںسمجھتا۔ میرے خیال میں توہمارا تھیئٹردس پندرہ سال پہلے ہی مر گیا تھا۔ اب تو صرف ناچ گانا، گالی گلوچ ہی ہے ہم اسے تھیئٹر نہیں کہہ سکتے۔ یہ تو گلیوں محلوں کی نکڑوں پر ہونے والی بے ہودہ گفتگو ہے۔ اس تھیئٹر کا زوال بہت تیزی سے ہو رہا ہے۔ شاید اس کے زوال کے بعد اچھے تھیئٹر کی ابتدا ہولیکن اس کے لیے بہت وقت اور محنت درکار ہے۔</p>
			</blockquote>
			<p>اس کمرشل تھیئٹر کے کھیلوں کے نام تو اُردو میں رکھے جاتے ہیں لیکن مکالمے پنجابی زبان میں ادا کیے جاتے ہیں۔ ۹۵ ۱۹ء سے۲۰۰۸ء تک کے پاپولر کمرشل تھیئٹر میں پنجابی اور اُردو مکالموںکے استعمال کی روایت کے پس پردہ کون سی نفسیات کار فرما رہیں، سہیل احمد سے استفسار پر ان کا جواب یوں تھا:</p>
			<blockquote>
				<p>جب ہم نے مزاح پیدا کرنا ہو تو ہم پنجابی کا استعمال کرتے ہیں۔ سنجیدہ بات کے لیے اُردو میں ڈائیلاگ بولتے ہیں۔ اس سے لوگ سنجیدہ بات آرام سے سن لیتے ہیں۔ پنجابی میں مزاحیہ بات اچھی لگتی ہے، اسی لیے لوگ پنجابی میں سیریس بات کا اتنا اثر نہیں لیتے۔ میرے بہت سے کھیلوں میںاسی طرح ہی ہے۔</p>
			</blockquote>
			<p>اس کی تائید میں سہیل احمد ہی کے سکرپٹ کے دو مکالمے ذیل میں درج ہیں:</p>
			<annotation lang="pa">
				<blockquote>
						<p>رخسانہ:	حدہو گئی اے۔ ۵ منٹ انتظار نہیں کر سکتا ایجوکیشن کے محکمے کو توکوئی بھی سپورٹ نہیں کرتا۔</p>
						<p>مجید:	لو دسو۔ اس تو ودھ ہور کی سپورٹ ہوئے گی۔ ۷ مہینے چھٹیاں تے ۵ مہینے ڈیوٹی۔ موجاں لگیاںہویاںنی ںتہاڈیاں۔</p>
				</blockquote>
			</annotation>
			<p>تعجب ہے! کیا پنجابی زبان اتنی کم تر ہے کہ یہ محض مزاح کے لیے ہی استعمال کی جا سکتی ہے؟پنجابی زبان کو محض مزاح کا ذریعہ بنانے والے افراد اُس گہرے فکری سرمایے کوکیوں نظر انداز کر گئے جوبابا بلھے شاہ، شاہ حسین، وارث شاہ اورسلطان باہونے پنجابی زبان میں تحریر کیا۔ خیر اب تو کمرشل تھیئٹر میںاُردو کے تھوڑے بہت استعمال کی روایت بھی دم توڑچکی ہے کیونکہ ہم شاید اب سنجیدہ نہیں ہونا چاہتے۔ سہیل احمد اس کا جواز فراہم کرتے ہوئے مزیدکہتے ہیں:</p>
			<blockquote>
				<p>لوگ دن بھر اپنی الجھنوں میں پڑے رہتے ہیں۔ وہ کچھ دیر کے لیے انجوائے کرنا چاہتے ہیں۔ اگر ہم اپنی کامیڈی سے انھیں کچھ دیر فکروں اور پریشانیوں سے دورلے جاتے ہیں تو یہ میرے نزدیک بہت بڑا کام ہے۔</p>
			</blockquote>
			<p>اس رائے سے اتفاق کرنا مشکل ہے۔ اس طرح تو ہم وہ کام کر رہے ہیں جیسے ڈاکٹر فی الوقت بخار اتارنے کی دواتو دے دیتا ہے لیکن بیماری کو جڑ نہیں سے اکھاڑتا۔ میں یہ نہیں کہتا کہ تھیئٹر کوخالصتاًمصلح سمجھ لیا جائے لیکن کم از کم ہمیں تھیئٹر کی اصل کو تو سمجھنا چاہیے۔ تزکیۂ نفس یا اصلاح کے لیے ہمیں تھیئٹر کا استعمال ایسے کرنا چاہیے جیسے کونین کی گولی شیرے میں لپیٹ کر مریض کو دی جاتی ہے۔ اگر ایسا نہیں ہے تو ہم ان رویوں کو فروغ دینے میں اہم کردار ادا کر رہے ہیں جوہم سے فکر و عمل کی طاقت سلب کر لیں۔ جبکہ تھیئٹرکا فریضہ فکر وعمل اوراذہان و کردارکی تربیت اور قومی رویوں کی مثبت تشکیل ہے۔</p>
			<p>اب اُردو تھیئٹر، پاکستان نیشنل کونسل آف آرٹس <annotation lang="en">(PNCA)</annotation> ، الحمراآرٹس کونسل <annotation lang="en">(AAC)</annotation>، نیشنل اکیڈمی آف پرفارمنگ آرٹ <annotation lang="en">(NAPA)</annotation>، نیشنل کالج آف آرٹس <annotation lang="en">(NCA)</annotation>، گورنمنٹ کالج یونی ورسٹی لاہور، یونی ورسٹی آف انجینئرنگ اینڈ ٹیکنالوجی اور پنجاب یونی ورسٹی کے علاوہ دو نجی تھیئٹر کمپنیوں تک ہی محدود ہے۔ یہ سب اُردو تھیئٹر توکر رہے ہیں لیکن ان کی کوششیںمحدودپیمانے پرہیں۔ سات سال قبل این سی اے (نیشنل کالج آف آرٹس) نے راولپنڈی میں تھیئٹر کے شعبے کا اجرا کیا لیکن مالی مشکلات کی وجہ سے ۲۰۱۰ء میں یہ شعبہ بند کر دیا گیا۔ آج ہماری ملکی سلامتی دائو پر لگی ہے اسی لیے ہمیںقومی تھیئٹر کی اشد ضرورت ہے۔ لیکن موجودہ صورتِ حال میں سنجیدہ و معیاری اُردو تھیئٹر کرنے والے تجربہ کار اور منجھے ہوئے افراد اس صورتِ حال سے بہت مایوس دکھائی دیتے ہیںجس کی ایک مثال پیشِ خدمت ہے:</p>
			<blockquote>
				<p>ثمینہ احمد: سکروٹنی کمیٹی نے سکرپٹ بھیجا تھا کہ اسے پڑھ کر رپورٹ لکھ دیں۔ میں نے تو نہ پڑھااورنہ ہی رپورٹ لکھی۔ واپس بھجوا دیا۔</p>
				<p>راقم الحروف: میرے خیال میںآپ کو رپورٹ لکھنی چاہیے تھی۔</p>
				<p>ثمینہ احمد: سارے سکرپٹ ہی ایک جیسے ہیں۔ اگرمعیار کو مد نظر رکھ کر اس سکرپٹ کی رپورٹ لکھوں تویقیناًً نیگیٹو ہوگی اور وہ کسی اور کو بھیج دیں گے۔ الحمرا والے تو ہر حال میں اس کھیل کی اجازت دیں گے۔ میرے رپورٹ لکھنے یا نہ لکھنے سے کوئی فرق نہیں پڑتا۔</p>
			</blockquote>
			<p>سوال یہ پیدا ہوتا ہے کہ ایسی صورت حال میں پھرمعیاری تھیئٹر کے لیے ذمہ داری کون اُٹھائے گا؟ تعلیمی اداروں میں اُردو تھیئٹر تو ہو رہا ہے لیکن طلبا و طالبات اسے محض وقتی سرگرمی کے طور پر لیتے ہیں جس کی سب سے بڑی وجہ یہ ہے کہ کوئی ایسا ادارہ ہی نہیں جو تھیئٹرکرنے والوں اور سیکھنے والوں کو اس بات کی ضمانت مہیا کر سکے کہ تم سیکھو، ہم تمہیں اس شعبے کا باوقار فرد بنائیں گے۔ اس وقت تھیئٹر کے لیے ملٹی نیشنل گروپس بھی کام کر رہے ہیں۔ لیکن وہ انگریزی تھیئٹر کرتے ہیں۔ یہ ملٹی نیشنل کمپنیاں اپنے کھیل کی تشہیر کے لیے ایسے تمام نفسیاتی حربے استعمال کرتی ہیں جو تماشائیوں کو پھانسے کے لیے کار آمد ہیں۔ ملٹی نیشنل کمپنیوں کا یہ تھیئٹر ہمارے پاپولر پنجابی کمرشل تھیئٹر جیسا ہی ہے۔ فرق صرف زبان کا ہے۔ اس انگریزی تھیئٹر کے لیے لوگ۳۰۰۰ سے ۵۰۰۰ روپے تک کا ٹکٹ خریدنے میں بھی دقت محسوس نہیں کرتے۔</p>
			<p>این سی اے، گورنمنٹ کالج یونی ورسٹی، یونی ورسٹی آف انجینئرنگ اینڈ ٹیکنالوجی اور کنیئرڈ کالج یونی ورسٹی، مختلف موقعوں پر تھیئٹرمیلوں کا انعقاد کرواتی ہیں۔ گورنمنٹ کالج یونی ورسٹی نے تو اس سلسلے میں بھارتی یونی ورسٹیوں کی تھیئٹر کلبوں کو بھی اپنے ہاں تھیئٹر کرنے کی دعوت دی۔ الحمرا اور پی این سی اے بھی تھیئٹر میلوں کا انعقاد کروا رہے ہیں۔ رفیع پیر اور اجوکا بھی بین الاقوامی تھیئٹرکمپنیوں کو یہاں آکر کھیل کرنے کی دعوت دیتے ہیں۔ لیکن یہ کوششیں منتشر اور بکھری ہوئی ہیںانھیں یکجا کرنے کی ضرورت ہے۔</p>
			<p>۱۹۹۵ء میں گورنمنٹ کالج لاہور میںاصغر ندیم سیدکا تحریر کردہ کھیل ”بھولا سچ بولا“ پیش کیا گیا۔ اس کھیل میں کالج کے تقریباً تمام شعبوں سے تعلق رکھنے والے طلبا نے بھرپورشرکت کی۔ یہ کھیل ایک ورکشاپ کھیل تھاجس کا مقصد لاہور میں اُردو تھیئٹر کو فروغ دینا اور طلبا میں تھیئٹر کی افادیت اجاگر کرنا تھا۔ یہ تجربہ بہت کامیاب رہا۔ اگر ایسے وسیع المقاصدکھیلوں کا انعقاد سال میں ایک مرتبہ بھی چار پانچ تعلیمی اداروں میں باقاعدگی سے مناسب تشہیر کے ساتھ ہو جائے تو یہ اُردو تھیئٹر کے لیے مثبت پیش رفت ہو سکتی ہے۔</p>
			<p>کراچی میں ”ناپا“ کا قیام بھی اس سلسلے کی ایک اہم کڑی ہے۔ اس ادارے سے فارغ التحصیل طلبا کو اسی ادارے میں ملازمت بھی دی گئی ہے جس سے کراچی میں معیاری اُردو تھیئٹر کے لیے فضاکچھ ساز گار ہوئی ہے۔ ہمارا ایک المیہ یہ بھی ہے کہ جو ترقیاتی کام گذشتہ حکومت کے زیرِ سایہ شروع کیے جاتے ہیںنئی حکومت اُن تمام ترقیاتی پروگراموں کوروک دیتی ہے۔ اس سے قطع نظر کہ یہ عمل وسیع تر ملکی مفاد میںہے یا نہیں۔ تھیئٹر کے ساتھ بھی ایسا ہی ہوا۔ ہوناتو یہ چاہیے تھا کہ تمام بڑے شہروںمیں ناپا <annotation lang="en">(NAPA)</annotation> نیشنل اکیڈمی آف پرفارمنگ آرٹ کا قیام عمل میں لایا جاتالیکن ایساہو نہ سکا۔ ارباب حل و عقد عوام کا اربوں روپیہ اپنی ذات پر توصرف کر سکتے ہیں لیکن ملکی و علاقائی ثقافت کے فروغ، سماجی قدروںکے تحفظ اور صحت مند رویوں کو پروان چڑھانے کے لیے تھیئٹر جیسے اہم ادارے کے قیام پر روپیہ صرف نہیں کر سکتے۔ اجوکا اور رفیع پیر ایسے ادارے ہیں جو مختلف ورکشاپس کا اہتمام کروا سکتے ہیں لیکن وہ اس شعبے سے متعلق تمام فنی و تکنیکی معلومات صرف اپنے ادارے کے لوگو ںتک ہی محدود رکھنا چاہتے ہیں۔ یہی وجہ ہے کہ اب لاہور میں ان کمپنیوں کی مخصوص اجارہ داری قائم ہو چکی ہے۔ اُردوتھیئٹر کے سلسلے میںان کی خدمات سے صرفِ نظر نہیں کیا جا سکتا لیکن ان کے آمرانہ رویوں سے ہمارے ہاں اُردوتھیئٹر کے لیے کی جانے والی کوششوں کو کسی حد تک زک بھی پہنچی ہے۔ ۲۰۰۹ء میںماس کمیونی کیشن پروڈکشن کمپنی کے انچارج عامر نوازنے لاہور میں انڈو پاک تھیئٹر فیسٹیول کروانے کا ارادہ کیا۔ اس سلسلے میں پہلی مشکل یہ پیش آئی کہ الحمرا انتظامیہ نے مصروفیت کی بنا پر ہال دینے سے انکار کر دیا۔ اس صورتِ حال کے پیشِ نظر علی انسٹی ٹیوٹ میں انتظام کروایا گیا لیکن ساتھ ہی دوسرامسئلہ کھڑا ہو گیا۔ پاکستانی سفارت خانے نے بھارتی تھیئٹر کمپنیوں کو ویزے دینے سے انکار کر دیااور یوں یہ تھیئٹر میلہ منسوخ کر دیا گیا۔ اس معاملے پر روشنی ڈالتے ہوئے عامر نواز نے بتایا:</p>
			<blockquote>
				<p>انڈو پاک تھیئٹر فیسٹیول کروانے کا ٹھیکہ تو ایک نجی تھیئٹر کمپنی نے لے رکھا ہے۔ وہ یہ برداشت نہیں کر سکتے کہ ہماری تھیئٹر کمپنی کی موجودگی میں یہ فریضہ کوئی اور ادارہ خاص طورپرکوئی نیا تھیئٹر گروپ انجام دے۔ اسی لیے انھوں نے سفارتی اختیارات کا استعمال</p>
				<p>کر کے یہ تھیئٹر فیسٹیول رکوا دیا۔ حال آنکہ ہماری یہ خواہش تھی کہ یہاں ایک دو بڑے گروپس یا تھیئٹر کمپنیوں کے علاوہ دیگر نئے گروپس کو بھی تھیئٹرکرنے پراکسایا جائے۔</p>
			</blockquote>
			<p>اس صورتِ حال سے اندازہ لگایا جا سکتا ہے کہ ہمارے ہاں تھیئٹرکو نقصان پہنچانے میںاَن پڑھ طبقے کے ساتھ ساتھ خواندہ طبقے نے بھی کوئی کسر نہیں چھوڑی۔ بس نقصان پہنچانے کے انداز ذرا مہذب تھے۔</p>
			<p>اگرہم چاہتے ہیں کہ ہماری تہذیبی شناخت خطرے سے باہر آجائے تو ہمیں اُردوتھیئٹرکے لیے انتہائی سنجیدگی سے سوچنا ہو گا۔ تھیئٹرمحض تفریح نہیںبلکہ ایک تحریک ہے۔ یہ ایسا لائحہ عمل ہے جو قوموں کے مزاج کی تربیت کے ساتھ ساتھ ان کے لیے ترقی کے امکانات بھی روشن کرتا ہے۔ آج ہمیں اپنا تھیئٹر جدید بنانے اور اس کی اخلاقی تربیت کی اشد ضرورت ہے تاکہ بحیثیتِ قوم ہماری شناخت واضح ہو سکے۔ کہا جاتا ہے کہ <annotation lang="en">Pantomime</annotation> یعنی نمائشِ گنگ نے روم میں جنم لیا۔ ہم اسے ڈرامائی رقص سے تعبیر کر سکتے ہیں۔ اس میں سنگت ترانے الاپتا اور فنکار اس الاپ پر حرکت کرتے۔ ایسے کھیل تماشے عام طور پر عوامی دلچسپی کا باعث سمجھے جاتے تھے۔ یہ رومیوںکی دل پسند تفریح تھی اور جلد ہی عیش پسند لوگوں کا شعار بن گئی۔ ادبیات سے اس کا دُور دُورتک واسطہ نہ تھا۔ جو عورتیں ان نمائشوں میں حصہ لیتیں انھیںمیناس کہا جاتا۔ رفتہ رفتہ یہ میناس اتنی کھلیں اور ایسے برہنہ تن ناچ کرنے لگیں کہ حیا بھی شرما جائے۔ آخر علماے وقت نے اس کے خلاف آواز بلند کی اور اسے اخلاق سے گرا ہوا قرار دے کر بندکروا دیا گیا۔ بالآخر روم بھی غیر ملکی قوتوں کے سامنے سرنگوں ہو گیا۔ آج ہمیں بھی اپنے تھیئٹر کا قبلہ درست کرنے کی اشد ضرورت ہے اور اس کے لیے ایک پلیٹ فارم سے کی جانے والی کوششیں کارگرثابت نہیں ہو سکتیں۔ اس کی بہتری کے لیے حکومت، تعلیمی اداروں، نجی تھیئٹر کمپنیوں اور گروپوںکے بھرپور تعاون کی اشد ضرورت ہے جواُردوتھیئٹرکو اعلیٰ مقام دلائیں اور اسے ایسا شعبہ بنائیں کہ ہنر مند افراد اسے فخر سے ذریعۂ معاش بناسکیں۔ اس کے لیے وقت، مالی معاونت اورمسلسل کوششوں کی ضرورت ہے۔ ورنہ قوموںکے لیے تخریب زیادہ وقت نہیں لیتی جب کہ تعمیر کے لیے صدیاںدرکار ہیں۔</p>
		</section>
	</body>
</document>