<document>
	<meta>
		<title>پاکستانی کتب خانوں میں ترکی مخطوطات</title>
		<author>
			<name>عارف نوشاہی</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>(I)</p>
			<p>برصغیر میںتین صدیوں سے زائد عرصے پر محیط ماوراء النہر کے ایک ترک خاندان کے حکمرانوں، جنھیں ہم مقامی اصطلاح میں ”مغل“ کہتے ہیں، کی ادب پروری اور ہنر گستری کے باوجود حیرت انگیز طور پر برصغیر کے کتب خانوں میں ترکی تصنیفات اور ان کے مخطوطات کی تعداد چند سَو ہی ہو گی۔ برصغیر میں ماوراء النہری ترکوںکی حکومت کے بانی ظہیرالدین بابر (عہد حکومت ۱۵۲۶ – ۱۵۳۰ئ) نے اپنی خود نوشت بابر نامہ/ تزک بابری اپنی مادری زبان چغتائی ترکی میں قلم بند کی۔ لیکن برصغیر میں اس کے جانشینوں نے اپنی دلچسپی یہاں کی تہذیبی زبان فارسی میں دکھائی اور فارسی ہی کو اپنی سرکاری زبان قرار دیا۔ برصغیر کے ان حکمرانوں اور شہزادوں نے اگرچہ ذاتی دلچسپی اور اپنے آبا و اجداد کی زبان ہونے کی وجہ سے ترکی بھی سیکھی لیکن اپنا تصنیف و تالیف کا کام یا شاعری فارسی ہی میں کی۔ نورالدین جہانگیر (عہد حکومت ۱۶۰۵ – ۱۶۲۷ئ) ان سب میں سے زیادہ ادب دوست اور ہنر پرور تھا۔ وہ ترکی جانتا تھا، لیکن اس نے بھی اپنی سوانح جہانگیر نامہ / تزک جہانگیری فارسی ہی میں لکھی یا لکھوائی۔ آخری مغل دور میں ہمیں بابری شہزادوں کو ترکی ادب اور قواعدِ زبان سکھانے کے لیے فارسی زبان میں لکھی کچھ تصانیف ملتی ہیں۔ ۱۸۵۷ء میں بابری خاندان کی حکومت کے خاتمے کے بعد اسی خاندان کا ایک شہزادہ محمد ظہیر الدین میرزا علی بخت اظفری (۱۱۷۲ –۱۲۳۴ھ /۱۷۵۸ –۱۸۱۸ئ) ہمیں ترکی زبان کا شیدائی اور اس کا دفاع کرتے ہوئے نظر آتا ہے۔ اظفری نے ترکی زبان کے نامور مصنف میر علی شیر نوائی (۱۴۴۱ – ۱۵۰۱ئ) کی ایک ترکی تصنیف محبوب القلوب کا فارسی ترجمہ مرغوب الفواد نام سے کیا، جس کاقلمی نسخہ پنجاب یونی ورسٹی لائبریری، لاہور (شمارہ <annotation lang="en">Pi X</annotation> 59 / 984) میں ہے۔ اس نے یہ ترجمہ ۲۴ربیع الاول ۱۲۰۸ھ/ ۱۷۹۳ء کو لکھنو میں کیا تھا۔ اس کے دیباچے میں مترجم نے اپنا حسب و نسب، دہلی قلعہ معلی سے فرار کی داستان تو لکھی ہی ہے، اُس نے ترکی زبان کی فضیلت اور بالخصوص ہندوستان میں ترکی زبان کی حالت پر بھی ایک جامع تبصرہ کیا ہے۔ میں چاہتا ہوں وہ تبصرہ یہاںبطور تمہید نقل کر دیا جائے:</p>
			<blockquote>
				<annotation lang="fa"><p>چون این بندہ چندی در تحصیل علم ترکی درد سری کشیدم … اگر از تشتّت زمانہ و توزّع دوران زمانی جمعیّت خاطر پریشان دست می دہد، خواہم کردن بہ زبان فارسی شرح محاکمۃ اللغتین ترکی کہ تصنیف میر نظام الدین علی شیر نوایی است، در حالتی کہ حامل المتن باشد تا ہنر و وسعت ترکی و عیب و تنگی فارسی مبرہن شود۔ ہر کرا ا ندکی خِرد و ہوش صحیح است نزدش فضیلت و دقّت ترکی بر فارسی صریح، چہ ہمہ تُرکان از زبان و لہجۂ فارسی بہرہ ور و در فارسیان عکسش اظہر، ترکی چیزیست عنقا و جنس قیمتی کم نما، معدومیت ترکی برین دعوا شاہد بی گمان … و چون واردِ سواد لکھنو گردیدم نیز از اوستاد مُلا محمد زمان تبریزی ارومچی المتخلص بہ انشہ، کہ از کر بلای معلیٰ و نجف اشرف تازہ وارد بودند، و میرزا کاظم سوداگر بہ تحقیقات لغات ترکی پر داختم … اکثر بر مطالعۂ کتب ترکی راغب بودم، خصوصاً تصنیفات و تالیفات میر علی شیر نوایی را دوست تر داشتہ جمع می نمودم۔ تا روزی محبوب القلوب ترکی تصنیف میر مذکور بہ نظرم رسید و دل را فرجی وافر و نفس را حظی کامل حاصل گردیدہ … و حال آن کہ زبان ترکی بعد از شنقار [یعنی مرگ پادشاہ] فرمودن حضرت محمد شاہ پادشاہ جمجاہ الملقب بہ فردوس آرامگاہ [در ۱۱۶۱ھ] چنان از شاہ جہان آباد و توابع آن معدوم و مفقود گردیدہ، گویی عنقایی بُود کہ از میان خلق رمیدہ … چنان چہ زبان زد خاص و عام شد کہ ”بر محمد شاہ ترکی تمام“ ۔ اکنون بجز نام ترکی خاص و عام نمی دانند و از تلفظ آن چنان بی نصیب اند کہ گویی کلام انعام۔ عجب تر آن کہ این زبان کہ خاص تلفظ خاندان گورکانیہ بود کہ جناب حضرت امیر تیمور گورکان … و اجداد شان تا چنگیز خان و ہلاکو خان وغیرہم عموماً و بعضی ازایشان خصوصاً جز زبان ترکی بوی فارسی را نشمیدہ اند، بل بہ طرف فارسی بہ چشم حقارت دیدہ۔ و دال بر این حال آن است کہ از حضرت صاحبقران توزوک تیموری و از حضرت بابر بادشاہ تاریخ [توزوک بابری] و فقہ [مبیّن] و دیوان بابری … و ہم چنین از دیگران اینہا صد ہا دواوین و کتب در ترکی یادگار ماندہ کہ حالا بین الناس متداول است و متعارف در روزگار گشتہ۔ درین ولا ہیچ احدی را از اولاد نبایر آنحضرت بہرہ ای از لہجۂ ترکی نماندہ و حرفی از آن حروف نخواندہ، مگر این عاصی کہ از احفاد و اسباط آن خاندانم، نصیبی از زبان ترکی بردہ ام۔</p></annotation>
				<p>ترجمانی: چونکہ اس بندے نے ترکی تعلیم کی تحصیل میں کچھ عرصہ درد سر جھیلا ہے … اگر گردش زمانہ اور مصائب دوراں نے مہلت دی اور جمعیت خاطر میسر ہوئی تو میں محاکمۃ اللغتینکی، جو میر نظام الدین علی شیر نوائی کی ترکی تصنیف ہے، فارسی زبان میںشرح لکھوں گا، اس طرح کہ ساتھ متن بھی شامل ہو، تاکہ ترکی زبان کی خوبی اور وسعت، اور فارسی زبان کا عیب اور تنگ دامنی ظاہر ہو سکے۔ قدرے عقل مند اور درست حواس کے حامل ہر شخص پر، فارسی پر ترکی کی بر تری اور اہمیت واضح ہے، اس لیے کہ سب ترک لوگ، فارسی زبان اور اس کے لہجے سے بہرہ ور ہیںجب کہ اہل فارس میں اس کا اُلٹ ظاہر ہے (یعنی وہ ترکی نہیں جانتے) ۔ ترکی عنقا ہے اورکم کم دکھائی دینے والی ایک قیمتی جنس، ترکی کی معدومیت اس دعوے کا ناقابل تردید ثبوت ہے … جب میں لکھنو کی حدود میں داخل ہوا، میں نے استاد ملا محمد زمان تبریزی ارومچی، متخلص بہ انشہ، جو کربلاے معلی اور نجف اشرف سے ان دنوں ہی آئے تھے، اور میرزا کاظم سوداگر، سے ترکی لغات کی تحقیقات سیکھی، … میں ترکی کتب کے مطالعے کا بہت شائق تھا، خصوصاً میر علی شیر نوائی کی تصنیفات و تالیفات مجھے بہت پسند تھیںاور جمع کیا کرتا تھا۔ یہاں تک کہ ایک روز مجھے میر مذکور کی ترکی تصنیف محبوب القلوب ملی جسے پڑھ کر دلی آسودگی اور حظ کامل حاصل ہوا … اور اب یہ حال کہ ترکی زبان، حضرت محمد شاہ بادشاہ جمجاہ، ملقب بہ فردوس آرام گاہ کی وفات [۱۱۶۱ھ] کے بعد شاہ جہان آباد اور اس کے نواح سے اس طرح معدوم اور مفقود ہوئی، گویا عنقا پرندہ ہو جو مخلوق سے فرارہوگیا … اب یہ مثل زبان زد خاص و عام ہے ”محمد شاہ پر ترکی تمام“ ۔ اب خیر سے ترکی کا نام، خاص و عام میں سے کوئی نہیں جانتا اور سب اسے بولنے سے اس طرح محروم ہیں جیسے حیوانات کلام کرنے سے۔ زیادہ حیرت کی بات ہے کہ یہی زبان خاص گورکانی خاندان کی بولی تھی، جناب حضرت امیر تیمور گورکان … اور ان کے اجداد چنگیز خان اور ہلاکو خان وغیرہ عموماً، اور ان میں سے بعض خصوصاً، ترکی زبان کے سواکچھ جانتے ہی نہیں تھے اورفارسی کو منہ نہیں لگایا، بلکہ فارسی کو حقارت کی نگاہ سے دیکھتے اور اس کی دلیل یہ ہے کہ حضرت صاحبقران سے تزک تیموری اور حضرت بابر بادشاہ سے تاریخ [تزک بابری] ، فقہ [مبیّن] اور دیوان بابری … اور اسی طرح اس خاندان سے کئی دیگر کے سیکڑوں [ترکی] دواوین اور کتب یادگار باقی ہیں جو اس وقت عوام الناس میں رائج ہیں اور دنیا بھر میں متعارف ہوئیں۔ لیکن اِس وقت تیمورکی نسل اور ان کے پوتوں میں سے کسی ایک کو بھی ترکی زبان سے بہرہ نہیں ملا اور اس کا ایک حرف بھی نہیں پڑھا، لیکن مَیں گناہ گار، جو اس خاندان کی اولاد میں سے ہوں، ترکی زبان سے بہرہ مند ہوا ہوں۔</p>
			</blockquote>
			<p>اظفری نے یہاں اپنے ایک اور استاد میر کرم علی یوسف سے یہ قول نقل کیا ہے، جو ترکی جانتے تھے اور نادر شاہ اور محمد شاہ کی جنگ میں نادرشاہ کے لشکر میں تھے اور جسم پربہت زخم کھائے تھے۔</p>
			<annotation lang="fa">
				<blockquote>
					<p>ترکی زبان چابک سلطنت ہندوستان است، از ایامی کہ ترکی از السنہ این خاندان سُست گردیدہ، سلطنت ہند ضعف پسندیدہ۔</p>
				</blockquote>
				<blockquote>
					<verse>
						ملک ہند است سخت اسپ حَرُون
						غیر چابک بُوَد ز حکم برون
					</verse>
				</blockquote>
			</annotation>
			<blockquote>
				<p>ترجمہ: ترکی زبان سلطنتِ ہندوستان کی چابک ہے۔ جب سے ترکی اس خاندان (تیموری) کی زبانوں سے ضعف کا شکار ہوئی ہے، ہند کی بادشاہی بھی کمزور پڑ گئی ہے۔</p>
				<p>شعر: مُلک ہند ایک سرکش گھوڑے کی طرح ہے جو چابک کے بغیر قابو میں نہیں آتا۔</p>
			</blockquote>
			<p>یہ تیموری شہزادہ یعنی میرزا اظفری ترکی زبان کا بہت دلدادہ تھا۔ ہمیں اس کی تصانیف میں کچھ ترکی کلام اور ظہیرالدین بابر کے ترکی رسالۂ عروض کا فارسی ترجمہ عروض زادہ بھی ملتا ہے جس کا نسخہ مجموعۂ شیرانی، پنجاب یونی ورسٹی، لاہور (شمارہ ۲۹۴۷) میں ہے۔</p>
			<p>(II)</p>
			<p>اسلامی اور برطانوی عہد حکومت میںمتحدہ ہندوستان مشرقی مخطوطات مہیا کرنے والا ایک عظیم خطہ تھا۔ سرکاری کتب خانوں کے علاوہ خدا بخش، پٹنا اور رضا، رامپورجو ابتدائی طور پر ذاتی کتب خانے تھے اور اب ہندوستانی حکومت کی نگرانی میں کام کر رہے ہیں، جنوبی ایشیا میں عربی اور فارسی مخطوطات کے عظیم ذخائر رکھتے ہیں۔ تاہم ان کتب خانوں میں بھی ترکی مخطوطات گنے چنے ہی ہیں۔ تقسیم ہند کے وقت (مغربی) پاکستان میں پہلے سے مخطوطات کے مندرجہ ذیل اہم ذخائر تھے: پنجاب یونی ورسٹی لائبریری، لاہور؛پنجاب پبلک لائبریری، لاہور اور اسلامیہ کالج، پشاور۔ آزادی کے بعد پاکستان میں مزید کچھ ادارے قائم کیے گئے جن کا کام مخطوطات کی خریداری اور حفاظت ہے جیسے قومی عجائب گھر، کراچی؛ نیشنل آرکائیوز اوف پاکستان، اسلام آباد؛ قومی کتب خانہ پاکستان (سابقہ نیشنل لیاقت لائبریری، کراچی) اسلام آباد اور مرکز تحقیقات فارسی ایران و پاکستان، اسلام آباد۔ ان سب کتب خانوں میں ترکی مخطوطات کی ایک گنی چنی تعداد موجود ہے۔</p>
			<p>پاکستانی کتب خانوں میں ترکی مخطوطات کیسے پہنچے یا کیوں پائے جاتے ہیں؟یہ ایک دلچسپ مطالعہ ہے۔ یہ جواب حاصل کرنے کے لیے ہمیںدیگر ثقافتی حوالوں اور رابطوں سے قطع نظر، تاریخ کے دو واقعات پر بھی نظر رکھنا ہوگی۔ پہلا واقعہ تقسیم ہند (۱۹۴۷ئ) ہے جس میں ہندوستانی علاقوں سے کئی مسلمان خاندان ہجرت کر کے پاکستان آئے۔ ان کے رخت سفر میں کہیں کہیں مخطوطات بھی تھے۔ ۱۹۴۷ء کے ہنگاموںکے بعدجب قدرے سکون ہوا تو کئی مسلمان خاندانوںنے ہندوستانی علاقوں سے اپنی کتابیں پاکستان منتقل کیں۔ سب سے بڑا ذخیرہ انجمن ترقی اردو کے مخطوطات کا ہے جو اس کے دہلی دفتر سے کراچی منتقل کیا گیا۔ دوسرا بڑا واقعہ افغانستان پرسوویٹ یونین کا حملہ (۱۹۷۸ئ) ہے۔ اس حملے اور اس کے بعد کی خانہ جنگیوں سے لاکھوں افغانی پاکستان آئے اور افغانستان کے اندر واقع کیا سرکاری اور کیا ذاتی کتب خانے، سب لُٹ گئے اور ان کے مخطوطات پاکستان پہنچے۔ ۱۹۷۸ء کے بعد پاکستان کے سرکاری اور ذاتی کتب خانوںمیں جو مخطوطات شامل ہوئے ہیں ان میں زیادہ تعداد افغانستان سے لوٹے گئے یا منتقل کیے گئے مخطوطات کی ہے۔</p>
			<p>پاکستان میں ترکی زبان کے مخطوطات کی مجموعی یا تقریبی تعداد کے بارے میںہمیں وثوق سے کچھ علم نہیں ہے، چہ جاے کہ ان کے مستند کوائف بھی دستیاب ہوں۔ اس بارے میں جو سروے شائع ہوئے ہیں وہ ناکافی ہیں۔ برصغیرپاک و ہند اور دیگر ہمسایہ ممالک میںترکی مخطوطات پر ایک جائزہ ملتا ہے:</p>
			<annotation lang="en"><p>Eleazar Birnbaum, "Turkish manuscripts cataloguing since 1960 and manuscripts still uncatalogued, Part 3: U. S. S. R., Iran, Afghanistan, Arab lands (except Palestine) , Israel and Palestine, India and Pakistan, China", Journal of American Oriental Society, Vol.103, No.4 (Oct–Dec.1983) : p 691–707.</p></annotation>
			<p>جائزہ نگار نے بالکل صحیح لکھا ہے:</p>
			<blockquote>
				<p>چونکہ اکثر ترکی تصانیف کے نام عربی اور فارسی ہیں، اس لیے ان کی بطور ترکی تصنیف کے تشخیص مشکل ہو جاتی ہے۔ پنجاب یونی ورسٹی لاہور میں ذخیرۂ شیرانی کی فہرست میں یہی مسئلہ ہے۔ پنجاب پبلک لائبریری اور لاہور میوزیم میں بھی کچھ ترکی مخطوطات ہیں۔ ترکی مخطوطات کو نظر انداز کیا جانا اس وقت تک جاری رہے گا جب تک برصغیر میں ماہر ترکی دان یہ کام اپنے ہاتھ میں نہیں لیتے۔</p>
			</blockquote>
			<p>محمد سہیل عمر نے بھی پاکستانی مخطوطات کا ایک جائزہ تیار کیا تھا جس کے کوائف مندرجہ ذیل ہیں:</p>
			<annotation lang="en"><p>Muhammad Suheyl 'Umar, "PAKISTAN" in World Survey of Islamic Manuscripts, Geoffrey Roper (General Editor) , London, Vol.II.) 1993 (: p. 449–559.</p></annotation>
			<p>اس جائزے میں ان مخطوطات کی زبانوں کا ذکر کیا گیا ہے جن میں ترکی بھی شامل ہے، کہیں کہیں ان مخطوطات کی تعداد بھی بتائی گئی ہے، لیکن خود یہ جائزہ اور اس میں بتائے گئے اعداد وشمار نامکمل ہیں۔ جائزے کی اس جلد کے انڈکس میں جہاں مخطوطات کی زبانوں کا اشاریہ دیا گیا ہے، وہاں حیرت انگیز طور پر ”ترکی“ زبان کو نظر انداز کر دیا گیا ہے حال آنکہ اشاریے کے عنوان میں لفظ ”ترکی زبان“ موجود ہے!</p>
			<p>خود راقم السطور نے پاکستانی فہارس مخطوطات کا جو کتابیاتی جائزہ شائع کیا ہے (عارف نوشاہی، کتاب شناسی توصیفی فہرست ہای نسخہ ہای خطی پاکستان (و بنگلا دیش) ، قم، کتابخانۂ بزرگ حضرت آیۃ اللہ العظمی مرعشی نجفی، ۲۰۰۵ئ) اس کے اشاریے میں مخطوطات کی، زبانوں کے اعتبار سے نشان دہی کی ہے اور اس کی مدد سے ترکی مخطوطات کی حامل فہرستوں تک رسائی ہو جاتی ہے۔</p>
			<p>(III)</p>
			<p>پاکستانی کتب خانوں میں ترکی مخطوطات کی موجودگی کا علم راقم السطور کو دو ذرائع سے ہے۔ ایک وہ فہرستیں جو ان کتب خانوں کے مخطوطات کے لیے تیار کی گئی ہیں، ان میںزیادہ مطبوعہ ہیں اور کچھ غیرمطبوعہ؛ دوسرا ذاتی طور پر بھی بعض کتب خانوں میں ترکی مخطوطات دیکھنے کااتفاق ہوا ہے۔ پاکستانی مخطوطات کی فہرستیں تیار کرنے والے افراد، جن میں سے اکثر کو میں ذاتی طور پر جانتا ہوں، شاید ہی ترکی زبان سے واقف ہوں، اس لیے ان کی فراہم کردہ معلومات پر آنکھیں بند کر کے اعتماد نہیں کیا جا سکتا۔ اس کا تجربہ راقم کو اس وقت ہوا جب میں نے کتب خانۂ گنج بخش میں چند ترکی مخطوطات اِس مقالے کی تیاری کے لیے دیکھے۔ جو معلومات کتب خانے کی فہرست میں درج تھیں، وہ غیر تسلی بخش ثابت ہوئیں۔ اگرچہ خود میں بھی ترکی زبان سے نا آشناہوں لیکن اتنا امتیاز ضرور کر سکتا ہوںکہ نسخہ بزبان حال کیا کہہ رہا ہے اور فہرست میں کیا لکھا ہے؟ تحقیق کا تقاضا ہے کہ کوئی ترکی دان مخطوطہ شناس محقق ان تمام مخطوطات کا (یا ان میں سے جو بھی دستیاب ہوں) دوبارہ جائزہ لے اور ہمیں بتائے کہ پاکستانی کتب خانوں میں کون کون سے ترکی مخطوطات ہیں۔ میں اپنے مقالے میں محض ان کی نشان دہی کروں گا۔</p>
			<p>پاکستان میں مخطوطات کے تین بڑے مرکز یہ ہیں:</p>
			<list>
				<li>۱۔ کتابخانۂ گنج بخش، مرکز تحقیقات فارسی ایران و پاکستان، اسلام آباد؛</li>
				<li>۲۔ مرکزی کتب خانہ، پنجاب یونی ورسٹی، لاہور؛</li>
				<li>۳۔ نیشنل میوزیم اوف پاکستان، کراچی، بشمول ذخیرۂ انجمن ترقی اردو۔</li>
			</list>
			<p>کتابخانۂ گنج بخش کی وہ فہرستیں جو ایرانی فہرست نویس ڈاکٹر محمد حسین تسبیحی نے تیار کی ہیں، دو طرح کی ہیں، مجمل اور مفصل۔ دونوں نوعیت کی فہرستوںمیںترکی نسخوں کے کوائف مل جاتے ہیں۔ تسبیحی کی مجمل فہرست الفبایی نسخہ ہای خطی کتابخانۂ گنج بخش سے ہمیں گذشتہ ۳۵ سالوں میں اس کتب خانے میں جمع ہونے والے تقریباً پچاس ترکی مخطوطات کی نشان دہی ہو جاتی ہے، لیکن اس فہرست میں ترکی مخطوطات تلاش کرنے کے لیے آپ کو اس فہرست کے دو کالمی ۸۳۳ صفحات کی ایک ایک سطر دیکھنا پڑتی ہے، کیونکہ فہرست میں الگ سے ترکی مخطوطات کا کوئی اشاریہ نہیں ہے۔ اس کے برعکس تسبیحی کی مفصل فہرست نسخہ ہای خطی کتابخانۂ گنج بخش (تین جلدیں) میں یہ سہولت حاصل ہے کہ اشاریے کی مدد سے فوراً ترکی مخطوطات تک پہنچا جا سکتا ہے۔ ان تین جلدوں میں ترکی کے دس سے کم نسخوں کا قدرے مفصل تعارف ہے۔</p>
			<p>پنجاب یونی ورسٹی کی صورت حال افسوس ناک ہے۔ وہاں گذشتہ ایک سو سال سے زیادہ عرصے سے مشرقی مخطوطات جمع ہو رہے ہیں لیکن ترکی مخطوطات کے بارے میںکتب خانے کی طرف سے کوئی اعداد و شمار جاری نہیںکیے گئے۔ اس کتب خانے کے ذخیرۂ شیرانی کے فہرست نگارڈاکٹر محمد بشیر حسین (۱۹۳۱ –۱۹۸۳ئ) نے جب اس ذخیرے کی فہرست نویسی کا ڈول ڈالا تو ان کا منصوبہ اس ذخیرے کے تمام ۳۵۰۰ مخطوطات کی فہرست تیار کرنے کا تھا، لیکن وہ شائع شدہ تین جلدوں میں صرف (تقریباً۲۵۰۰) فارسی مخطوطات متعارف کرا سکے۔ وہ جلد اوّل کے مقدمے میں بصراحت لکھتے ہیں:</p>
			<blockquote>
				<p>زیر نظر فہرست ان، فارسی، عربی، اردو، ترکی، گجراتی، پشتو، پنجابی اور مرہٹی مخطوطات کے کوائف پر مشتمل ہے جو ”مجموعۂ شیرانی“ کے نام سے پنجاب یونی ورسٹی لائبریری میں محفوظ ہے۔</p>
			</blockquote>
			<p>لیکن بشیر حسین کی مرتبہ یہ تینوں جلدیں صرف فارسی مخطوطات سے متعلق ہیں جس کا اعلان انھوں نے تیسری جلدکے دیباچے میں یہ کہہ کر کیا:</p>
			<blockquote>
				<p>الحمد للہ کہ اس جلد کے ساتھ ذخیرۂ شیرانی کے فارسی مخطوطات کا تعارف مکمل ہو رہا ہے۔</p>
			</blockquote>
			<p>ترکی اور دیگر زبانوں کے مخطوطات کی فہرست کا منصوبہ کیا ہوا؟ کچھ پتا نہیں ہے۔ پنجاب یونی ورسٹی کے باقی ذخیروں میں ترکی مخطوطات کی صورت حال واضح نہیں ہے۔</p>
			<p>جس زمانے میں پاکستان، ایران اور ترکی کی سرکاری تنظیم ”علاقائی تعاون براے ترقی“ فعال تھی تب نیشنل میوزیم اوف پاکستان میں ترکی مخطوطات کا بھی چرچا کیا گیا اور ایس اے نقوی نے <annotation lang="en">A Glimpse into the Common Literary Heritage of Pakistan, Iran &amp; Turkey</annotation> لکھ کر نیشنل میوزیم اوف پاکستان میں ترکی مخطوطات کا ذکر کیا۔ لیکن یہ ۱۹۶۶ء کی بات ہے، اس کے بعد میوزیم میں مخطوطات کا مسلسل اضافہ ہوتا رہا ہے اور ہم ترکی مخطوطات کے صحیح اعداد و شمار اور کوائف سے بے خبرہیں۔ راقم السطور نے۷۹–۱۹۷۸ء میںمیوزیم اور میوزیم میں محفوظ انجمن ترقی اردو کے ذخیرۂ مخطوطات کے فارسی مخطوطات کی فہرست نویسی کی تھی اور اس میں ایسی ترکی فرہنگیں دیکھی تھیں جو فارسی میں لکھی گئی ہیں۔ میں نے ان تمام مخطوطات کا ذکر میوزیم اور انجمن کی فہارس مخطوطات میںکیا ہے۔</p>
			<p>لاہور کا ایک اور کتب خانہ، جہاں مخطوطات کا قابل قدر ذخیرہ موجود ہے اور اب گذشتہ کچھ سالوں سے بے توجہی کا شکار ہے، پنجاب پبلک لائبری ہے، جس کے تمام مخطوطات کی مفصل فہرست بیسویں صدی کی ساٹھ کی دہائی میں منظور احسن عباسی (۱۸۹۲ – ۱۹۸۲ء) نے تیار کی تھی۔ یہ پاکستان کی واحد فہرست مخطوطات ہے، جس کے سرورق پر ترکی زبان کے مخطوطات کے اندراجات کا اظہار یوںکیا گیا ہے: تفصیلی فہرست مخطوطات متفرقہ (اردو، پنجابی، ہندی، کشمیری، ترکی، پشتو) پنجاب پبلک لائبریری، لاہور (لاہور، ۱۹۶۴ء) ۔ اس میں چار ترکی مخطوطات کا مجمل ذکر ہے جن کا مفصل ذکر مصنف نے اپنی، تفصیلی فہرست مخطوطات فارسیہ پنجاب پبلک لائبریری، لاہور (لاہور، ۱۹۶۳ئ) میں کیا ہے۔</p>
			<p>وہ فہرستیںجو مخطوطات کی زبان کے لحاظ سے تیار ہوئی ہیں، خاص طور پر فارسی مخطوطات کی فہرستیں، ان میں ہمیں اِکا دُکا ترکی مخطوطات بھی مل جاتے ہیں لیکن فہرست کے سر ورق پر ترکی زبان کا اظہار نہ ہونے کے باعث عام قاری ان مخطوطات کی موجودگی سے بے خبر ہی رہتا ہے۔ ایرانی فہرست نگار احمد منزوی (وفات ۲۰۱۶ئ) نے تقریباًتیرہ سال (۱۹۷۷ – ۱۹۹۰ئ) پاکستان میں قیام کیا اور یہاں کے فارسی مخطوطات کی ایک جامع فہرست مرتب کی جو فہرست مشترک نسخہ ہای خطی فارسی پاکستان نام سے چودہ جلدوں میں شائع ہوئی (اسلام آباد: مرکز تحقیقات فارسی ایران و پاکستان، ۱۹۸۳ –۱۹۹۷ئ) ۔ اس فہرست کے جس حصّے میں قواعدِ زبان اور فرہنگوں پر مخطوطات کا تعارف ہوا ہے، مصنف نے ترکی زبان کے قواعد اور لغات پر لکھی گئی فارسی کتب کا تعارف بھی درج کیا ہے۔</p>
			<p>پاکستان کے کچھ کتب خانے ایسے بھی ہیں جن میں ترکی مخطوطات موجود ہیں، ان کی فہرست نویسی بھی ہوئی، لیکن یہ فہرستیں تاحال شائع نہیںہوئیں جیسے عبد العزیز خطیب رحمانی کی تیار کردہ فہرست کتب موجودہ خانقاہ تونسہ شریف، ضلع ڈیرہ غازی خان، جس کا مسودہ ادارۂ تحقیقات اسلامی، بین الاقوامی اسلامی یونی ورسٹی، اسلام آباد کی ڈاکٹر حمیداللہ لائبریری میں موجود ہے۔ لاہور کے ایک نجی کتب خانہ مملوکہ جی معین الدین کے مخطوطات کی فہرست ڈاکٹر ظہورالدین احمد (وفات ۲۰۱۴ئ) نے تیار کی تھی، یہ بھی غیر مطبوعہ ہے اور اس کی ایک نقل میرے پاس ہے۔ اس میں پانچ ترکی مخطوطات کاتعارف ہے۔</p>
			<p>(IV)</p>
			<p>یہاںایک مکمل فہرست ان فہرستوںکی دی جاتی ہے جن میں ترکی مخطوطات کا ذکرہوا ہے:</p>
			<p>بشیر حسین، محمد، فہرست مخطوطات شفیع (لاہور، ۱۹۷۲ئ)</p>
			<p>بشیر حسین، محمد، فہرست مخطوطات شیرانی، ۳ جلدیں (لاہور، ۱۹۶۹ –۱۹۷۵ئ)</p>
			<p>تسبیحی، محمد حسین، فہرست الفبایی نسخہ ہای خطی کتابخانۂ گنج بخش مرکز تحقیقات فارسی ایران و پاکستان از آغاز تاسیس تاکنون (۱۳۴۹ش تا ۱۳۸۴ش) ، ویرایش دوم (اسلام آباد، ۲۰۰۵ئ)</p>
			<p>تسبیحی، محمد حسین، فہرست نسخہ ہای خطی کتابخانۂ گنج بخش مرکز تحقیقات فارسی ایران وپاکستان، ۳جلدیں (اسلام آباد، ۱۹۷۱ –۱۹۷۶ئ)</p>
			<p>تسبیحی، محمد حسین، کتابخانہ ہای پاکستان (اسلام آباد، ۱۹۷۲ئ)</p>
			<p>خشک، محمد یوسف، فہرست مخطوطات سچل سرمست لائبریری (خیر پور، ۱۹۹۷ئ)</p>
			<p>خطیب رحمانی، عبدالعزیز، فہرست کتب موجودہ خانقاہ تونسہ شریف، ضلع ڈیرہ غازی خان، ۲۸صفحات، غیر مطبوعہ</p>
			<p>رشید احمد، فقیر سید جلال الدین وقف لاہور کی عجائب گھر لاہور کو عطا کردہ گران قدر نوادرات کی مجمل فہرست (لاہور، ۱۹۷۲ئ)</p>
			<p>رشید احمد، مفصل فہرست مخطوطات و نادر مطبوعات، جلد اول ”مشتمل بر ذخیرۂ عجائب گھر“ (لاہور، ۱۹۷۱ئ)</p>
			<p>ظہورالدین احمد، فہرست مخطوطات کتب خانہ جی معین الدین (لاہور، غیر مطبوعہ)</p>
			<p>عارف نوشاہی، فہرست نسخہ ھای خطی فارسی انجمن ترقی اردو، کراچی (اسلام آباد، ۱۹۸۴ئ)</p>
			<p>عارف نوشاہی، فہرست نسخہ ھای خطی فارسی موزۂ ملی پاکستان، کراچی (اسلام آباد، ۱۹۸۳ئ)</p>
			<p>عباسی، منظور احسن، تفصیلی فہرست مخطوطات فارسیہ پنجاب پبلک لائبریری، لاہور (لاہور، ۱۹۶۳ئ)</p>
			<p>عباسی، منظور احسن، تفصیلی فہرست مخطوطات متفرقہ (اردو، پنجابی، ہندی، کشمیری، ترکی، پشتو) پنجاب پبلک لائبریری، لاہور (لاہور، ۱۹۶۴ئ) ، ۴مخطوطات</p>
			<p>منزوی، احمد، فہرست مشترک نسخہ ہای خطی فارسی پاکستان (اسلام آباد، ۱۹۹۲ئ، ج۱۳؛ ۱۹۹۷ئ، ج ۱۴)</p>
			<p>نجم الاسلام، ”سندھی ادبی بورڈ جام شورو کے مخطوطات کی اجمالی فہرست“ ، تحقیق، شعبۂ اردو، سندھ یونی ورسٹی، جام شورو، ش۶ (۱۹۹۲ئ) ، ص۴۰۱، ایک نسخہ</p>
			<p>نقوی، ایس اے، <annotation lang="en">A Glimpse into the Common Literary Heritage of Pakistan, Iran and Turkey</annotation> (کراچی، ۱۹۶۶ئ)</p>
			<p>شہروں کی ترتیب سے کتب خانوںکاذکر، جہاںترکی مخطوطات موجود ہیں:</p>
			<heading>اسلام آباد</heading>
			<p>ڈاکٹر حمید اللہ لائبریری ادارۂ تحقیقات اسلامی، بین الاقوامی اسلامی یونی ورسٹی؛</p>
			<p>گنج بخش لائبریری، مرکز تحقیقات فارسی ایران وپاکستان؛</p>
			<p>عارف نوشاہی ذاتی ذخیرۂ کتب؛</p>
			<p>نیشنل لائبریری اوف پاکستان</p>
			<heading>پیر جو گوٹھ، خیر پور، سندھ</heading>
			<p>جامعہ رشیدیہ</p>
			<heading>تونسہ شریف، ضلع ڈیرہ غازی خان</heading>
			<p>خانقاہ لائبریری</p>
			<heading>جام شورو، سندھ</heading>
			<p>سندھی ادبی بورڈ، سندھ یونی ورسٹی</p>
			<heading>خیرپور، سندھ</heading>
			<p>سچل سر مست پبلک لائبریری</p>
			<heading>سردار پور جھنڈیر، میلسی، پنجاب</heading>
			<p>مسعود جھنڈیر ریسرچ لائبریری</p>
			<heading>کراچی</heading>
			<p>نیشنل میوزیم اوف پاکستان بشمول ذخیرۂ انجمن ترقی اردو</p>
			<p>ہمدرد لائبریری</p>
			<heading>لاہور</heading>
			<p>پروفیسر مولوی محمدشفیع مرحوم، مولوی صاحب کی وفات کے بعد ان کا ذخیرۂ کتب منتشر ہو چکا ہے اور اب یہ لاہور میں موجود نہیں ہے۔</p>
			<p>احسان دانش مرحوم؛ اب یہ ذخیرہ فروخت ہو چکا ہے۔</p>
			<p>جی معین الدین مرحوم؛</p>
			<p>پنجاب یونی ورسٹی سنٹرل لائبریری؛</p>
			<p>پنجاب پبلک لائبریری</p>
			<p>خلیل الرحمان داودی مرحوم (۱۹۲۳ – ۲۰۰۲ئ) ، ان کے متروکہ ذخیرے میں کم از کم پچیس ترکی مخطوطات موجود تھے جن کی فہرست سازی ہونا باقی ہے۔ ان کے اول و آخر کے کچھ عکسیات، صاحبِ ذخیرہ کے فرزند شقایق النعمان داودی نے مجھے فراہم کیے ہیں۔</p>
			<heading>ملتان</heading>
			<p>حاجی عبد الحلیم خان خویدی ترین۔</p>
			<p>(V)</p>
			<heading>چند منتخب ترکی مخطوطات</heading>
			<p>پاکستانی کتب خانوں میں پائے جانے والے مخطوطات دو طرح سے ترکی زبان سے متعلق ہیں۔ ایک وہ مخطوطات جو چغتائی ترکی زبان میں لکھے گئے ہیں، دوسرے وہ جو ترکی زبان سے متعلق فارسی میں لکھے گئے ہیں۔ دوسری نوعیت میں زیادہ تر قواعد زبان اور لغات/نصابات کی کتب ہیں۔ یہاں چند منتخب مخطوطات کا ذکرالفبائی ترتیب سے کیا جاتا ہے۔</p>
			<heading>اربعین، منظوم</heading>
			<p>از علی شیر نوائی۔ چالیس حدیثوں کا منظوم ترکی ترجمہ ہے۔</p>
			<p>اس کا نسخہ خلیل الرحمان داودی، لاہور کے پاس ہے۔</p>
			<heading>انتخاب فرہنگ مؤید الفضلامن لغت الترکی</heading>
			<p>نسخہ سچل سرمست لائبریری، خیر پور، (شمارہ491.553) ، ۲۲۰ ورق۔</p>
			<heading>انتخاب کلام بیرم خان</heading>
			<p>بیرم خان خانِ خانان (وفات ۱۴ جمادی الاول ۹۶۸ھ /۱۵۶۰ئ) کے اس انتخابِ کلام کے ساتھ اس کے کچھ خطوط بھی ہیں۔ اس کا نسخہ، سچل سرمست پبلک لائبریری، خیرپور میں ہے۔ ۱۰۴ صفحات، نمبر ۵۵۱، ۸۹۱ (ب ی ر)۔</p>
			<p>بیرم خان کاترکی دیوان بہ اہتمام ڈاکٹر محمد صابر، کراچی سے ۱۹۷۱ء میں چھپ چکا ہے۔</p>
			<heading>انشاے ترکی</heading>
			<p>پنجاب یونی ورسٹی، لاہور، نمبر <annotation lang="en">k pi x</annotation> 6۔</p>
			<heading>تحفۂ حسام (منظوم)</heading>
			<p>اس کا ایک نسخہ مکتبہ معروفیہ، مٹیاری، سندھ میں موجود ہے۔ کاتب عبدالسلام، تاریخ کتابت ۱۱۸۹ھ/۱۷۷۵ئ۔ (سلیم اللہ صدیقی، خزینۃ المخطوطات، ج ۱ (حیدر آباد، ۲۰۰۶ئ) ، ص ۵۵۰) ۔</p>
			<heading>تحفۂ وہبی</heading>
			<p>از محمد وہبی سنبل زادہ بن رشید مرعشی (وفات ۱۲۲۴ھ/۱۸۰۹ئ) ، مثنوی کی صنف میں ترکی–فارسی نصاب ہے، اس کا نسخہ گنج بخش، اسلام آباد (نمبر ۸۳۸۴) میں ہے۔ ۳۸ صفحات۔</p>
			<heading>تذکرۃ الاولیا</heading>
			<p>اس کی ابتدائی عبارت اس طرح ہے: سپاس و ستایش خداغہ کہ بر کوچیدور بندہ لاریکا نعمت لاری۔</p>
			<p>اس کا نسخہ خلیل الرحمان داودی، لاہور کے ہاں ہے۔ نسخہ وسطی ایشیا میں کتابت ہوا ہے۔ اس پر آٹھ کونوں والی مہر ”محمد اخوند ابن الیاس داملا“ ثبت ہے۔ میں نے اس کے چند صفحات کا عکس دیکھا ہے۔ مصنف اور کتاب کا نام یقینا نسخے کے اندر ہوگا۔ متن کے پہلے صفحے پر کسی نے اس کا نام تذکرۃ الاولیا لکھ دیا ہے۔</p>
			<heading>ترجمۂ تاج المصادر</heading>
			<p>حاجی تاشکندی کی ترکی تصنیف کا فارسی ترجمہ ہے، مترجم نامعلوم، ۱۱۱۳ھ /۱۷۰۱ء میںتیار کیا گیا۔ اس کے دیباچے میںشہزادہ محمدمعظم اورشہزادہ محمدرفیع الدرجات کی تعریف کی گئی ہے۔ اس سے یہ گمان ہوتا ہے کہ یہ ترجمہ دہلی کے تیموری شہزادوں کی تعلیم کے لیے کیا گیا۔ ترکی قواعد زبان ہیں اور ترکی افعال کے فارسی اور عربی مترادفات اور ترکی اسما کے فارسی مترادفات دیے گئے ہیں۔ اس کا نسخہ، ۱۱۵۴ھ/۱۷۴۱ء کا کتابت شدہ، ۷۵ ورق، مولوی محمد شفیع، لاہور کے کتب خانے میں تھا۔</p>
			<heading>ترجمۂ ترغیب الصلوۃ</heading>
			<p>محمد بن احمد زاہد کی فارسی تصنیف کا ترکی ترجمہ ہے۔ یہ ترجمہ ماوراء النہر کے کسی خان، ابو الفتح دوست محمد خان بہادر کے عہدمیںہوا۔ ترغیب الصلوۃ، نماز کے مسائل پر حنفی فقہ کی معروف کتابوں میں سے ہے۔</p>
			<p>اس کا ایک مکمل نسخہ خلیل الرحمان داودی، لاہور کے ہاں ہے۔ ترقیمہ تو موجود ہے لیکن اس میں کاتب کا نام ہے نہ تاریخ کتابت۔</p>
			<heading>ترجمۂ خلاصۃ المفاخر فی مناقب شیخ عبدالقادر/ فتح الباب فی مناقب قطب الاقطاب</heading>
			<p>مترجم مولوی حیات علی۔ عربی سے ترکی میں ترجمہ ہے۔ شیخ عبدالقادر گیلانی (وفات۵۶۱ھ) کے مناقب پر مشتمل ہے۔</p>
			<p>نسخہ سچل سرمست پبلک لائبریری خیرپور میں ہے (شمارہ 297.6 <annotation lang="en">(HYA)</annotation>)۔</p>
			<heading>ترجمۂ دلائل الخیرات</heading>
			<p>نسخہ حاجی عبدالحلیم خان خویدی ترین، ملتان کے پاس دیکھا گیا۔ کاتب حسین الوہبی شاگرد سید محمد امین، سال کتابت ۱۲۸۴ھ۔</p>
			<heading>ترجمۂ محبوب القلوب</heading>
			<p>امیر علی شیر نوائی کی ترکی تصنیف کا فارسی ترجمہ مرغوب الفواد کے نام سے، میرزا علی بخت اظفری نے ۲۴ربیع الاول ۱۲۰۸ھ/ ۱۷۹۳ء کو لکھنو میں کیا تھا اور اسی سال ۱۲شعبان کو لکھنو ہی میں بقلم میرزا محمد ظفرالدین عرف میرزا حسین بخش بن محمد یعقوب کتابت ہوا۔ اس کا نسخہ پنجاب یونی ورسٹی لائبریری، لاہور میں ہے۔ شمارہ <annotation lang="en">Pi X</annotation> 59 / 984۔</p>
			<heading>ثبات العاجزین</heading>
			<p>از صوفی اللہ یار حنفی بخاری (۱۰۴۳ –۱۱۳۳ھ /۱۶۳۴ –۱۷۲۱ئ) ، ایک مذہبی اور اخلاقی مثنوی ہے۔ ایران کے شہر گنبد قابوس سے ۱۳۶۶ شمسی میں شائع ہو چکی ہے۔ یہ مثنوی ایران کے ترکمان اہل سنّت کے ہاں بہت مقبول ہے۔</p>
			<heading>مطلع:</heading>
			<blockquote>
				<verse>
					ثنا للخالق غبرا و افلاک
					یراتی قطرہ دین گوہر پاک
				</verse>
			</blockquote>
			<p>اس مثنوی کے تین نسخے کتب خانہ گنج بخش، اسلام آباد میںہیں۔ نمبر ۸۴۱۳ (تاریخ کتابت ۱۲۹۴ھ، ۸۴ ورق) اور نمبر۸۴۹۰ (۱۱۳صفحات) ؛ نمبر ۱۴۲۹۱۔ یہ نسخے میں نے خود دیکھے ہیں۔ تین نسخے خلیل الرحمان داودی مرحوم، لاہورکے ذخیرے میں ہیں جن کا خط معمولی ہے۔ ایک نسخے کے کاتب کا نام جوش [؟] قلی بن محمد علی بای اور تاریخ کتابت ۱۳۱۵ھ/۱۸۹۷ء ہے۔</p>
			<heading>حاشیۂ دلایل الخیرات</heading>
			<p>دلایل الخیرات مع حاشیہ بزبان ترکی از قبرس صالح افندی۔</p>
			<p>اس کا ایک نسخہ مدرسۂ خاتم النبیین، سوندہ، ضلع ٹھٹھہ، سندھ میںہے۔ سال کتابت ۱۱۵۸ھ، خط نسخ، ۱۴۷ ورق۔ (سلیم اللہ صدیقی، خزینۃ المخطوطات، ج ۱ (حیدر آباد، ۲۰۰۶ئ) ، ص ۶۴۸) ۔</p>
			<heading>حیرت الابرار</heading>
			<p>میر علی شیر نوائی کے خمسہ کی ایک مثنوی ہے۔</p>
			<heading>مطلع:</heading>
			<blockquote>
				<verse>
					<annotation lang="ar">
						بسم اللہ الرحمن الرحیم
						رشتہ غہ چکتی نچہ درّ یتیم
					</annotation>
					<annotation lang="n/a">
						Bismillâhi ’r-rahmâni ’r-rahîm
						Ristega çekti neçe dürr-i yetim
					</annotation>
				</verse>
			</blockquote>
			<p>نسخہ میاں مسعود ریسرچ لائبریری، سردار پور جھنڈیر میں ہے۔ کاتب محمد یعقوب بن نیک محمد، سال کتابت ۱۲۸۰ھ/۱۸۶۳ئ، ۹۶ ورق۔</p>
			<heading>دیوان بابر</heading>
			<p>دیوان بابر، ظہیرالدین بابر کا دیوان ہے۔ اس کا نسخہ احسان دانش، لاہور کے پاس تھا۔ نسخے پر اورنگ زیب عالمگیر کی مہر ثبت ہے۔</p>
			<heading>دیوان ترکی</heading>
			<p>نامعلوم</p>
			<p>۲۳۲صفحات، گنج بخش، اسلام آباد، نمبر ۳۴۰۶۔</p>
			<heading>دیوان حشمت</heading>
			<p>حشمت بن عباس افندی (عباس افندی زادہ حشمت) کی ولادت ۱۷۲۰ء اور ۱۷۳۰ء کے درمیان استنبول میں ہوئی اور انتقال ۱۱۸۲ھ / ۱۷۶۸ء میں جزیرہ رودس بحیرہ ابیض میں ہوا۔ یہ ان کے قصائد اور غزلیات کا دیوان ہے۔ شروع میں ایک دیباچہ بھی ہے۔ حصۂ قصائد کے بعض قصیدے یہ ہیں:</p>
			<p>- منظومہ تعریفات اسماء الحسنی</p>
			<p>- تعریفات اسماء النبی</p>
			<p>- تخمیس سلیس قصیدۂ منفرجہ</p>
			<p>- تخمیس قصیدۂ بوصیری</p>
			<p>- تاریخ جلوس سلطان مصطفی خان</p>
			<p>- قصیدہ در وصف سفر عجم سلطان محمود</p>
			<p>- قصیدہ صدر اعظم راغب محمد پاشا، بمناسبت سفر حج</p>
			<p>- قصیدہ عبداللہ پاشا</p>
			<p>- قصیدہ حکیم زادہ علی پاشا</p>
			<p>- قطعۂ تاریخ وفات والد خود عباس افندی</p>
			<p>- قصیدۂ شیخ الاسلام ولی الدین افندی</p>
			<heading>آغاز غزلیات:</heading>
			<blockquote>
				<verse>
					خاکپای حضرت فخر جہانم حشمتا
					توتیای نور چشم انس و جانم حشمتا
				</verse>
			</blockquote>
			<p>بخط اسمعیل رائف، ۲۰ ذی الحجہ۱۲۱۹ھ، ۲۲۴صفحات، گنج بخش، اسلام آباد، نمبر ۷۶۳۸۔ یہ نسخہ میں نے خود دیکھا ہے۔</p>
			<heading>دیوان زاغ توطا</heading>
			<p>کاتب نے ہر نظم کے مقطع میں ”زاغ توطا“ کا لفظ نمایاں طور پر لکھا ہے اس سے مجھے گمان ہوا کہ شاعر کا تخلص ”زاغ توطا“ ہے! ابتدائی صفحات نثر نماہیں۔ قدیم خط، ۴۳۸صفحات، نسخہ گنج بخش، اسلام آباد، نمبر ۱۴۸۴۳۔</p>
			<heading>دیوان علی شیر نوایی</heading>
			<p>دربار ہرات کے معروف معارف پرور وزیر میر علی شیر نوایی (۱۴۴۱ – ۱۵۰۱ئ) کا چغتائی ترکی ادب میں بڑا مقام ہے۔ ان کے ترکی دیوان کے کتب خانۂ گنج بخش، اسلام آباد میں حسب ذیل چھے نسخے ہیں:</p>
			<list>
				<li>۱۔ کاتب عبدالرحمان، ۱۰۰۹ھ (نمبر۱۴۱۴۳) ؛</li>
				<li>۲۔ تاریخ کتابت ۱۲۲۳ھ، ۴۵۴ورق، شروع میں دیباچہ بھی ہے۔ (نمبر۴) ؛</li>
				<li>۳۔ کتابت ۱۲۴۵ھ، مجموعہ میں، ص۲۵۱–۸۶۳ (نمبر۱۶۰۰۴) ؛</li>
				<li>۴۔ کتابت ۱۲۵۴ھ، مجموعہ میں، ص ۲۴–۳۶۶ (نمبر۱۵۹۹۳) ؛</li>
				<li>۵۔ تاریخ کتابت۱۲۹۷ھ (نمبر۱۳۱۸۷) ؛</li>
				<li>۶۔ بلا تاریخ (نمبر ۱۶۲۶۱)۔</li>
			</list>
			<p>ایک نسخہ میاں مسعود ریسرچ لائبریری، سردارپور جھنڈیر (شمارہ ۱۳۸۴) میں دیکھاہے۔ یہ گیارھویں صدی ہجری کا بخط نستعلیق لکھا ہوا ہے۔ اس کا پہلا مصرع ”یا ربّ اولغان … جدا“ ہے اور آخر میں ردیف یاء کی غزلیات میں ناقص ہے۔ ۱۵۵ ورق۔ اس نسخے پر کابل یونی ورسٹی کی مہر ثبت ہے۔ قیاس کیا جا سکتا ہے کہ ۱۹۷۸ء میں افغانستان پر روسی حملے کے بعد یہ پاکستان منتقل ہوا ہے۔</p>
			<p>دیوان کا ایک نسخہ خلیل الرحمان داودی، لاہور کے ہاں بھی ہے۔</p>
			<heading>دیوان فضولی</heading>
			<p>محمد فضولی بغدادی (تقریباً ۱۴۸۳ – ۱۵۵۶ئ) ، ترکی اور فارسی زبانوں کے معروف ادیب اور شاعر گذرے ہیں۔ کتب خانۂ گنج بخش، اسلام آباد میں ان کے ترکی دیوان کے دو نسخے ہیں:</p>
			<p>۱۔ کاتب محمد زمان بن عبدالعزیز خواجۂ بلخی حسینی، تاریخ کتابت، روز عید قربان، ۱۲۲۹ھ/۱۸۱۴ئ، در قریۂ خوجم شیخ علیہ الرحمہ و الرضوان (شاید اس سے مراد کاتب کے شیخ طریقت یا والد کا گاؤں ہے لیکن اس کا خاص نام نہیں دیا) ، ۱۱۳ ورق، (نمبر۵۹۷)۔</p>
			<p>۲۔ سال کتابت۱۲۶۶ھ، (نمبر۱۶۴۲۲)۔</p>
			<heading>دیوان قل خواجہ احمد؟</heading>
			<p>نسخہ فروش نے نسخے کے سرورق پر ”دیوان خواجہ احمد یسوی“ لکھا ہے اور اسی پر تسبیحی نے اعتبار کیا ہے۔ چونکہ میں نے یہ نسخہ دیکھا ہے، یہ خواجہ احمد یسوی (۱۰۹۳ – ۱۱۶۶ئ) کا دیوان نہیں بلکہ ان کے مناقب ہیں، ایک پوری غزل کی ردیف ”احمد یسوی“ ہے:</p>
			<blockquote>
				<verse>
					یا ایھا المزمل اصحابغہ مدثر
					ہم کامل مکمل، شیخم احمد یسوی
				</verse>
			</blockquote>
			<p>کتاب کا ابتدائی حصہ منثور و منظوم ہے۔ منثور حصے میں واقعہ بیان کیا جاتا ہے اور منظوم میں مناقب۔ دیباچے کی ابتدائی سطور میں خواجہ نورالدین تاشکندی کا ذکر ملتا ہے۔ بعض مقطعوں میں ”قل خواجہ احمد“ آیا ہے جس سے قیاس ہوتا ہے کہ یہ دیوان قل خواجہ احمد ہے۔ ترقیمہ یوں ہے:</p>
			<blockquote>
				<p>تمت الکتاب بعون الملک الوہاب ھذا نسخہ متبرکہ شریفہ افضل الصلحا و اکمل البلغا حضرت شیخ المشایخ خواجہ احمد یسوی نور مرقدہ …۔</p>
			</blockquote>
			<p>کاتب ملا عبد الرشید، کتابت۱۲۸۱ھ، مجموعہ، ص۸۰تا۳۴۰، نسخہ گنج بخش، اسلام آباد، نمبر ۱۶۰۸۲۔</p>
			<heading>دیوان لطفی</heading>
			<p>لطفی تخلص کے کئی شعرا گذرے ہیں۔ یہ امر تحقیق طلب ہے کہ پیش نظر دیوان کس لطفی کا ہے جو ترکی زبان کا شاعر تھا۔ کتابت ۱۲۴۱ھ، گنج بخش، اسلام آباد، نمبر۱۶۰۰۴، مجموعہ، ص ۸۷۲–۹۹۴۔</p>
			<heading>دیوان نفعی آفندی</heading>
			<p>غالباً یہ نفعی آفندی، عمر بن محمد (وفات ۱۰۴۴ ھ/ ۳۵–۱۶۳۴ئ) کے دیوان کا نسخہ ہے جس میں قصائد، غزلیات اور رباعیات شامل ہیں۔ ذخیرۂ شیرانی، پنجاب یونی ورسٹی، لاہور، مکتوبہ گیارھویں صدی ہجری، (نمبر۲/۷۰/۳۰۸۰)۔</p>
			<p>دیوان نفعی آفندی کا ایک اور نسخہ لائیپزیگ یونی ورسٹی لائبریری (نمبر <annotation lang="en">Turc</annotation> 080) میں موجود ہے۔</p>
			<heading>رسالہ در علم میراث</heading>
			<p>مصنف نامعلوم۔</p>
			<p>آغاز: الحمد للہ رفع السموات بلا عماد و خفض الارض۔</p>
			<p>اس کا نسخہ پنجاب پبلک لائبریری، لاہور (نمبر۳۴، ۲۹۶ لا) میں ہے، ۱۴۰ ورق، بلا تاریخ ہے، اس پر ”السید احمد شیخ ۱۲۴۵“ کی مہر ثبت ہے۔</p>
			<heading>سبعہ سیّارہ، منظوم</heading>
			<p>میر علی شیر نوائی کے خمسہ کی چوتھی مثنوی ہے۔ یہ نظامی کی مثنوی ہفت پیکر کے جواب میں لکھی گئی۔</p>
			<heading>آغاز:</heading>
			<blockquote>
				<verse>
					ای سپاسنگ دیمکدہ ایل تیلی لال
					ایلگہ تیل سیندین اولدی تیلگہ مقال
				</verse>
			</blockquote>
			<p>اس کے دو نسخے خلیل الرحمان داودی، لاہور کے ہاں ہیں۔</p>
			<heading>شرح بحر الغرائب</heading>
			<p>از لطف اللہ بن ابی یوسف حلیمی (وفات ۹۲۲ھ/۱۵۱۶ئ) ، حلیمی نے پہلے بحرالغرائب، منظوم تصنیف کی تھی، پھر اس کی خود ہی شرح لکھی۔ یہ فارسی–ترکی فرہنگ ہے۔ اس کا ایک نسخہ راقم السطور (عارف نوشاہی، اسلام آباد) کے پاس ہے، ۱۲۰ ورق (نمبر۷۶) ۔</p>
			<heading>شرح تحفۂ شاہدی</heading>
			<heading>شارح: لطفی</heading>
			<p>سندھی ادبی بورڈ، جام شورو کا نسخہ (نمبر ۱۸۷) مصطفی بن ابراہیم، ۱۱۳۴ھ کے ہا تھ کا لکھا ہوا ہے۔ اس کے ساتھ لطفی کا منظوم تتمہ اور مصنف کا ایک اور رسالہ مفتاح قواعد تحفہ بھی ہے۔</p>
			<heading>شمع انجمن یا نصاب حَسن</heading>
			<p>از حسن علی تخلص مزاج بن محمد اسماعیل خان بیدری، مولفہ بسال ۱۲۵۴ھ؍۱۸۳۸ء</p>
			<p>فارسی، عربی، ترکی، ہندی کے مترادف الفاظ کا منظوم نصاب ہے۔</p>
			<p>نسخہ شیرانی کلیکشن پنجاب یونی ورسٹی، لاہور، مکتوبہ ۱۲۶۰ھ، نمبر ۳؍۱۱۱۱؍۴۱۶۴۔</p>
			<heading>فرہنگ ترکی بہ فارسی</heading>
			<p>نوازش علی مرحوم نے یہ نسخہ اپنے استاد وزیرالحسن عابدی مرحوم، شعبۂ فارسی پنجاب یونی ورسٹی، لاہور کے ہاں دیکھا تھا اور اسے امیر علی شیر نوائی کی تصنیف بتایا ہے۔ نوائی کی ایک ترکی سے فارسی فرہنگ بدیع اللغتنام سے پائی جاتی ہے، شاید یہ وہی کتاب ہو۔ نوازش علی مرحوم کے بقول یہ نسخہ بہت خوش خط ہے اور اس کی آرائش میں مکتب ہرات کی خصوصیات پائی جاتی ہیں۔ اس پرعلی شیر نوائی کی مُہر ثبت ہے۔ ۳۹۲ ورق۔</p>
			<heading>فرہنگ ترکی بہ فارسی</heading>
			<p>از صوفی اللہ یار خان طہماس بیگ خان، اس کا والد، نجف خان (م ۱۷۸۱ئ) کے دربار میں، ہندوستان میں منصب دار تھا۔</p>
			<p>پنجاب پبلک لائبریری، لاہور کا نسخہ (۳۰۳/۴۹۴ الہ ۳۵، ۴۹۴ حیا) ، ۱۹ اوراق پر مشتمل ہے۔</p>
			<heading>فرہنگ ترکی بہ فارسی</heading>
			<p>از میرزا ترک علی بیگ۔ نسخہ سچل سرمست لائبریری، خیرپور (شمارہ 91, 553 <annotation lang="en">('ABDP)</annotation>) میں ہے۔ تاریخ کتابت ۱۲۴۴ھ، ۲۶ صفحات۔</p>
			<heading>فرہنگ ترکی بہ فارسی (منظوم)</heading>
			<p>از شکر اللہ بن دولت خان بھٹی۔</p>
			<p>۱۲۵۷ھ/ ۱۸۴۱ء میں کتابت شدہ ایک نسخہ، نیشنل میوزیم اوف پاکستان، کراچی <annotation lang="en">(N.M. 1958-253/4-1)</annotation> کے ایک مجموعے میں ورق ۱ تا۳ موجود ہے۔</p>
			<heading>فرہنگ ترکی بہ فارسی</heading>
			<p>از فضل اللہ خان۔ کلکتہ سے طبع ہو چکی ہے۔</p>
			<p>میں نے اس کے دو نسخے دیکھے ہیں، ایک نیشنل میوزیم اوف پاکستان، کراچی <annotation lang="en">(N.M. 1969-332)</annotation> میں اور دوسرا ادارۂ تحقیقات اسلامی، اسلام آباد میں (16682/2)۔ تیسرا نسخہ ذخیرۂ حکیم شمس الدین احمد حیدرآبادی، سندھ یونی ورسٹی، جام شورو (شمارہ ۷۸۲۳) میں ہے، بلا تاریخ، بخط نستعلیق، ۳۷ ورق۔ (محمد شفیع بروہی، تحقیق، شمارہ ۴، ص ۲۲۴) ۔</p>
			<heading>فرہنگ ترکی بہ فارسی</heading>
			<p>از میر سید حسن، مصنف، شہزادہ محمد اکبر کا معلم تھا اور اسے ترکی زبان سکھاتا تھا۔ یہ فرہنگ اورنگ زیب عالمگیرکے عہد حکومت (۱۰۶۸ –۱۱۱۸ھ) کی تصنیف ہے۔</p>
			<p>اس کا نسخہ انجمن ترقی اردو کراچی (نمبر۳ق ف۳۶۱) میں ہے۔ نسخے پر ۱۲۲۱ھ کی مہر ہے، ۲۵۸ صفحات۔</p>
			<p>فرہنگ ترکی، معمولی نسخہ ہے، گنج بخش، اسلام آباد، نمبر۴۰۰۶۔</p>
			<p>فرہنگ ترکی، مصنف نامعلوم، پنجاب یونی ورسٹی، لاہور، نمبر Pi I 60۔</p>
			<heading>قصص الانبیا</heading>
			<p>ازربغوزی قاضی برہان الدین اوغلی ناصرالدین، ۱۲۱۹ھ میں عربی قصص الانبیا سے ترجمہ ہوا ہے۔</p>
			<p>نسخہ کتب خانۂ گنج بخش، اسلام آباد میں ہے (نمبر ۹۶۹) ، ۳۸۶ ورق۔</p>
			<p>ایک نسخہ میاں مسعود ریسرچ لائبریری سردار پور میں بھی ہے، کاتب ملّا محمد مراد بن قلیچ لبابی، تاریخ کتابت ۱۲۵۵ھ۔ کاتب کی مہر ”محمد مراد“ بھی ثبت ہے۔ ترقیمہ میں کتاب کا نام قصص الربغوزی آیا ہے۔</p>
			<heading>گلشن خرد، منظوم</heading>
			<p>از شنکر ناتھ نادر کشمیری، سال تصنیف۱۲۰۴ھ/۹۰–۱۷۸۹ء ترکی، فارسی، اردو الفاظ کے مترادفات کا نصاب ہے۔ مصنف نے میر باقر علی خان سے ترکی زبان سیکھی تھی۔</p>
			<p>اسی سال کا تصنیف شدہ نسخہ نیشنل میوزیم اوف پاکستان، کراچی <annotation lang="en">(N.M. 1961-1173)</annotation> میں موجود ہے۔</p>
			<heading>لیلی و مجنون</heading>
			<p>از فضولی بغدادی۔</p>
			<p>کتب خانۂ گنج بخش، اسلام آباد، کتابت بارھویں صدی ہجری، ۱۴ صفحات، نمبر ۷۵۳۱۔</p>
			<heading>مثنوی خیر آباد</heading>
			<p>فہرست میںشاعر کا تخلص نابی [! ] لکھا ہے۔ یہ عثمانی سلطان، احمد ثالث بن محمد رابع (۱۱۱۵–۱۱۴۳ھ / ۱۷۰۳ –۱۷۳۰ئ) کی فتوحات کے بارے میںہے۔</p>
			<p>اس مثنوی کا ایک نسخہ مکتوبہ ۱۱۶۱ھ، ۱۰۴ صفحات میں سچل سرمست پبلک لائبریری، خیرپور (نمبر۵۵۱، ۸۹۱ ن ا ب) میں ہے۔</p>
			<heading>مثنوی صیقل</heading>
			<p>شاعر کا نام صیقل ہے۔ مذہبی، تاریخی مثنوی ہے۔ انبیا کے قصے، امام حسن اور امام حسین کے واقعات، واقعۂ کربلا مذکور ہیں۔ مطلع:</p>
			<blockquote>
				<verse>
					کیل ایمدی صیقلی دنیا ایرور ھیچ
					کونکل چون غنچہ پرخون پیچ در پیچ
				</verse>
			</blockquote>
			<p>نسخہ کتب خانۂ گنج بخش، اسلام آباد (نمبر۵۴۸) میں ہے۔ ۲۴۳ ورق۔ تسبیحی نے دیوان صیقلی لکھا ہے، جب کہ یہ مثنوی ہے۔</p>
			<heading>مثنوی مذہبی</heading>
			<heading>مطلع:</heading>
			<blockquote>
				<verse>
					شکر اتیب اول خالق برلہ یلی
					صانعینک صنعی نہ دور سویلہ یلی
				</verse>
			</blockquote>
			<p>یہ مثنوی کئی ابواب پر مبنی ہے، باب اول معرفت، باب چہارم احسان، باب پنجم صفا، باب دہم حوض، اس کے بعد نماز کے فقہی مسائل شروع ہو جاتے ہیں۔</p>
			<p>اس کانسخہ کتب خانۂ گنج بخش، اسلام آباد (نمبر ۱۴۷۳۸) میں دیکھا ہے۔</p>
			<heading>مثنوی مذہبی</heading>
			<p>مطلع:</p>
			<blockquote>
				<verse>
					بہ بسم اللہ قلی انجام نامہ
					بوسوز انجام تا بقای تا قیامہ
				</verse>
			</blockquote>
			<p>اس کا نسخہ کتب خانۂ گنج بخش، اسلام آباد (نمبر۸۴۱۳) میں دیکھا ہے۔</p>
			<heading>مثنوی مذہبی</heading>
			<p>مطلع:</p>
			<blockquote>
				<verse>
					یراتغان بر چہ نی خلاقِ معبود
					اوزین بیلدیر گا کونین قیلدی موجود
					<annotation lang="n/a">
						Yaratkan barçani Hallak-i ma'bud,
						Özin bildirge kevneyn kildi mevcud
					</annotation>
				</verse>
			</blockquote>
			<p>اس میں ایمان فرض، خدا اور فرشتوں پر ایمان کے عنوانات شروع میں ملتے ہیں۔ اس کا نسخہ کتب خانۂ گنج بخش، اسلام آباد (نمبر۱۶۱۶۳) میں دیکھا ہے۔</p>
			<heading>منظومات ترکی</heading>
			<p>تسبیحی نے فہرست الفبایی کتابخانۂ گنج بخش، اسلام آباد میں ترکی زبان کی چند منظوم کتابوں کی موجودگی کا پتا دیا ہے، لیکن ان کی تفصیل نہیںدی۔ میں نے ان میں سے کچھ نسخے نکلوا کر دیکھے ہیں۔ نمبر ۱۹۲۶ کے تحت ایک دینی مثنوی ہے، جس کا نسخہ ناقص الطرفین ہے۔</p>
			<heading>مثنوی مشرب</heading>
			<p>ایک عرفانی مثنوی ہے، جس میں مصنف نے اپنی غزلیات بھی داخل کی ہیں اور ان غزلیات میں اس کاتخلص ”مشرب“ استعمال ہوا ہے۔ مثنوی اگرچہ ترکی زبان میں ہے، لیکن اس کے داخلی موضوعی عنوانات فارسی زبان میںہیں، جیسے ”در بیان تخیلات رابطہ“ ، ”در بیان اضافہ یافتن نسبت و روح اصلی“ ۔ غیر فارسی منظوم کتابوںکے داخلی موضوعی عنوانات فارسی میں لکھنے کی یہی روایت ہمیں پنجابی مثنویوں میں بھی نظر آتی ہے۔ اس مثنوی کا ایک شعر:</p>
			<blockquote>
				<verse>
					یا الہی عاقبت محمود قیل
					مولوینی روحینی خشنود قیل
				</verse>
			</blockquote>
			<p>اس کا نسخہ کتب خانۂ گنج بخش، اسلام آباد میں (نمبر ۷۴۹۹) دیکھا ہے۔</p>
			<heading>مجالس النفایس</heading>
			<p>از میر علی شیر نوائی۔ مصنف کے معاصر اکابر اورشعرا کا معروف ترکی تذکرہ ہے۔</p>
			<p>اس کے دو نسخے کتب خانہ مولوی محمد شفیع، لاہور میں موجود تھے۔ نسخۂ اول بخط محمد فاضل، ۲۵ صفر۱۱۴۰ھ، ۹۵ ورق۔ یہ نسخہ اب نیشنل لائبریری اوف پاکستان، اسلام آباد (شمارہ <annotation lang="en">No.Farsi</annotation>/35.) کو منتقل ہو چکا ہے اور میں نے وہیں دیکھا ہے۔ نسخۂ دوم ناقص، ۱۲۳ ورق۔</p>
			<p>ایک نسخہ کتب خانۂ گنج بخش، اسلام آباد، مجموعہ نمبر ۱۶۲۸۷میں موجود ہے۔</p>
			<heading>مرآت اللغات</heading>
			<p>مصنف نامعلوم، اردو اور ترکی الفاظ کے معانی فارسی، ترکی اور عربی میں دیے گئے ہیں۔ یہ الفاظ مصنف نے محمد علی بن محمد رضا کی کتاب کنز اللغات (تصنیف ۱۱۵۷ھ) اور برہان ترکی سے لیے ہیں۔</p>
			<p>اس کا نسخہ انجمن ترقی اردو، کراچی (نمبر۳ق ف ۳۳۷) میں ہے، ۶۶۲ صفحات۔</p>
			<heading>معروف اللغات یا فرہنگ اظفری</heading>
			<p>از میرزا علی بخت معروف بہ میرزا کلان، متخلص اظفری لکھنوی، کتاب کے دو حصے ہیں، پہلے حصے میں فارسی سے ترکی اور دوسرے حصے میں ترکی سے فارسی الفاظ کی فرہنگ ہے۔</p>
			<p>اس کا نسخہ نیشنل میوزیم اوف پاکستان <annotation lang="en">(N.M. 1964-358) </annotation>میں ۱۲۷۵ھ کا کتابت شدہ، ۴۲۳ صفحات میں ہے۔</p>
			<heading>مقالید ترکیہ، منظوم</heading>
			<p>از فتح علی بن کلب علی خان قاجار قزوینی سپانلو۔</p>
			<p>آغاز:</p>
			<blockquote>
				<verse>
					خدایا مسلّم خدالیق سنکا
					بر اوشہ کہ وای کدالیق سنکا
				</verse>
			</blockquote>
			<p>اس کا نسخہ خلیل الرحمان داودی، لاہور کے ہاں ہے۔</p>
			<heading>نصاب اظفری، منظوم</heading>
			<p>از اظفری لکھنوی، جس کا ذکر اوپر گذر چکا ہے۔ تاریخ تصنیف رمضان۱۲۰۸ھ/۱۸۹۴ئ، فارسی سے ترکی نصاب ہے اور مصنف نے اس میں صنعت مقلوب استعمال کی ہے۔ یعنی ایسے الفاظ جو سیدھے اور الٹے پڑھنے میں ایک جیسے ہیں۔</p>
			<p>اس کا بخط مصنف نسخہ انجمن ترقی اردو، کراچی (نمبر۳ق ف ۳۴۳) میں ہے، ۵۶ صفحات۔</p>
			<heading>نصاب ترکی، منظوم</heading>
			<p>محمد شاہ پادشاہ کے عہد (۱۷۱۹ – ۱۷۴۸ئ) کے کسی نامعلوم مصنف نے نواب قمرالدین وزیر (وفات ۱۱۶۱ھ) کی مدد سے یہ نصاب ۳۹ قطعات شعر میں لکھا ہے اور اس میں فارسی، ترکی اور عربی کے ہم معنی الفاظ جمع کیے ہیں۔ کتاب کا دیباچہ ترکی میں ہے۔</p>
			<p>اس کا نسخہ پنجاب پبلک لائبریری، لاہور (نمبر۸۷۱کتا۔ ۳، ۸۹۴ یوسف) میں ایک مجموعہ میں تیسرا رسالہ ہے، ۴۳ ورق۔</p>
			<p>نصاب ترکی از عاشور بیگ، پنجاب یونی ورسٹی، لاہور، نمبر<annotation lang="en">A pi II 6</annotation></p>
			<p>نصاب ترکی از دو پیازہ، پنجاب یونی ورسٹی، لاہور، نمبر <annotation lang="en">A pi II 6</annotation></p>
			<p>نصاب ترکی از فضولی، پنجاب یونی ورسٹی، لاہور، نمبر<annotation lang="en">A pi II 6</annotation></p>
			<p>نصاب ترکی از خسرو، پنجاب یونی ورسٹی، لاہور، نمبر <annotation lang="en">A pi II 6</annotation></p>
			<p>نصاب ترکی ازرای لال، پنجاب یونی ورسٹی، لاہور، نمبر <annotation lang="en">A pi II 6</annotation></p>
			<p>نصاب ترکی از یعقوب، پنجاب یونی ورسٹی، لاہور، نمبر <annotation lang="en">A pi II 6</annotation></p>
			<heading>نصاب شش زبان، منظوم</heading>
			<p>از یوسفی، جس کے بارے میں مزید کچھ معلوم نہیں ہے۔ ہم ایک معروف طبیب یوسفی ہروی (باپ اور بیٹا) عہد بابر و ہمایوںکو جانتے ہیں جن کی تصانیف برصغیر میں بہت مقبول رہی ہیں، لیکن وہ سب طبّ سے متعلق ہیں۔ اس نصاب میں شاعر نے ترکی، عربی، فارسی، افغانی (پشتو) ، ہندی (اردو) اور کشمیری زبانوں کے ہم معنی الفاظ جمع کیے ہیں۔</p>
			<p>اس نصاب کا نسخہ پنجاب پبلک لائبریری، لاہور (نمبر۳۱، ۸۹۴ یوسف) میں۱۲۴۸ھ کا کتابت شدہ، ایک مجموعے میں، ورق ۱تا ۱۱ ہے۔</p>
			<heading>نور الابصار</heading>
			<p>حیات علی دہلوی نے اسے بہ تعاون راے دھن سنگھ متخلص بہ کاشی لکھنوی، ۶ جمادی الثانی ۱۱۹۵ھ / ۱۷۸۱ء کو تصنیف کیا۔ ترکی قواعد اور ترکی زبان کے ضروری افعال کی فرہنگ فارسی میں لکھی۔</p>
			<p>اس کتاب کا وہ نسخہ جو ڈاکٹر بشیر حسین نے مولوی محمد شفیع، لاہور، کے کتب خانے میں دکھایاہے، اب نیشنل لائبریری اوف پاکستان، اسلام آباد میں منتقل ہو چکا ہے اور میں نے وہاں دیکھا ہے۔ ایک نسخہ پنجاب یونی ورسٹی لائبریری، لاہور میں ہے، شمارہ <annotation lang="en">A pi II 6</annotation>۔</p>
			<heading>وفات نامہ، منظوم</heading>
			<p>دو وفات نامے ہیں، ایک وفات نامۂ حضرت محمد اور دوسراوفات نامہ (حسرت نامہ) بی بی فاطمہ، شاعر کا نام غالباً احمد ہے۔</p>
			<p>یہ مجموعہ کتب خانۂ گنج بخش، اسلام آباد میں ہے (نمبر ۴۰۸) ۱۲۹ ورق۔</p>
			<heading>ہدایۃ الاتراک / تحفۃ الطالبین</heading>
			<p>حیات علی دہلوی (مصنفِ نور الابصار) نے اس رسالے میں اپنے بیٹوں ولایت علی، کرامت علی اور بعض شاگردوں کے لیے قزلباش اور رومی ترکی کی گرامر فارسی میں لکھی ہے۔</p>
			<p>اس کے دو نسخے موجود ہیں، ایک پنجاب پبلک لائبریری، لاہور (نمبر۳۵، ۴۹۴ حیات) اور دوسرا ادارۂ تحقیقات اسلامی، اسلام آباد (نمبر ۱/۸۰، ۱۶۶) میں ہے۔</p>
			<p>یوسف و زلیخا ازمیر علی شیر نوائی، پنجاب یونی ورسٹی، لاہور، نمبر <annotation lang="en">Pi vi 74</annotation></p>
			<heading>گنج بخش کے کچھ اور نسخے:</heading>
			<p>نامعلوم ترکی رسالے: نمبر ۱۷۱۷۳؛ ۱۶۵۱۴،</p>
			<p>منظومہ ہاے ترکی: نمبر ۷۴۷۷، ۸۴۰۰، ۷۴۹۹، ۸۴۹۰، ۸۴۱۳، ۱۹۲۶، ۱۴۲۹۱، ۱۶۱۶۳</p>
			<p>رسالہ فقہی: نمبر۱۶۶۹۵</p>
			<p>معمولی اور بے وقعت نسخے: نمبر۱۷۱۷۳، ۱۶۵۱۴</p>
			<heading>مثنوی ترکی</heading>
			<p>مطلع:</p>
			<blockquote>
				<verse>
					بارایدی بر صوفی طبع خری
					اوزی قلاب ابروی مرد زرگری
				</verse>
			</blockquote>
			<p>نمبر ۱۶۳۹۲۔</p>
			<heading>اظہار سپاس:</heading>
			<blockquote>
				<p>پنجاب یونی ورسٹی لائبریری میں موجود بعض ترکی مخطوطات کی فہرست حامد علی صاحب، انچارچ شعبۂ مشرقی کتب پنجاب یونی ورسٹی لائبریری، نے مہیا کی۔ میاں مسعود ریسرچ لائبریری، سردار پور جھنڈیر کے ترکی مخطوطات کی تصاویر ڈاکٹر عصمت درانی اور اسلم خان درانی نے فراہم کیں۔ ڈاکٹر نجدت طوسون، استنبول سے اس مقالے میں اقتباس شدہ ترکی متن کی صحتِ املا پر مدد لی گئی۔ اس کے لیے ان سب احباب کا شکر گزار ہوں۔ یہ مقالہ بنیادی طور پر انگریزی زبان میں لکھا گیا اور مخطوطات پر عالمی سمپوزیم <annotation lang="tr">Uluslararasi El Yazmalari Sempozyum</annotation> بہ اہتمام استنبول بلدیہ، ۱۰–۱۲ اکتوبر۲۰۰۸ء میں پیش کیا گیا۔ انگریزی زبان میں مقالہ تا حال شائع نہیں ہوا۔ یہ اس کا نظر ثانی شدہ اردو ترجمہ ہے۔</p>
			</blockquote>
		</section>
	</body>
</document>