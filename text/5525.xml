<document>
	<meta>
		<title>آفتاب را ئے لکھنوی اور اس کاتذکرۂ ریاض العارفین</title>
		<author>
			<name>عارف نوشاہی</name>
		</author>
		<translator>
			<name>عصمت درانی</name>
		</translator>
		<publication>
			<name>Bunyad, Volume 4</name>
			<year>2013</year>
			<city>Lahore</city>
			<link>https://gcll.lums.edu.pk/research-publications/bunyad-v-04-2013</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<original-language>Persian</original-language>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>فارسی ادب کی تاریخ میں یہ ایک دلچسپ اتفاق ہے کہ شعرا کے دو تذکرے ایک ہی نام، ریاض العارفین، سے تقریباً ایک ہی زمانے میں تصنیف ہوئے ہیں۔ ان میں سے ایک کے مصنّف، رضا قلی خان ہدایت (۱۵ محرم۱۲۱۵؍۸ جون۱۸۰۰۔ ۱۰ ربیع الثانی ۱۲۸۸؍ ۲۹ جون ۱۸۷۱) ہیں، جنھوں نے صوفیہ اور صوفی شعراکے حالات زندگی پر مبنی یہ تذکرہ، ۱۲۶۰؍ ۱۸۴۴ میں، ایران میں لکھا۔ دوسرا تذکرہ اسی نام سے، آفتاب رائے لکھنوی کی تصنیف ہے جو ۱۳۰۰؍۱۸۸۳ میں لکھنؤ، ہندوستان میںلکھا گیا۔ ہدایت کی ریاض العارفین نے اس قدر مقبو لیت حاصل کی کہ اب تک ایران میں پانچ مرتبہ چھپ چکی ہے (۱۳۰۵ ہجری قمری، ۶ ۱۳۱ ہجری شمسی، ۴ ۱۳۴ہجری شمسی، ۱۳۷۵ ہجری شمسی، ۱۳۹۱ ہجری شمسی میں) ۔ لیکن آفتاب کی ریاض العارفین صرف ایک مرتبہ پاکستان میں شائع ہوئی ہے۔</p>
			<p>سیّد حسام الدین راشدی (۱۹۱۱ئ۔ ۱۹۸۲ئ) نے کتب خانۂ انجمن ترقی اردو، کراچی میں موجود آفتاب رائے کی ریاض العارفین کے منحصر بہ فردنسخے [شمارہ ۴ق ف ۸۵] کی بنیاد پر اسے مرتّب کیا اور اس پراردو میں ایک مختصر مقدمہ لکھا جو ڈاکٹر علی رضا نقوی کے فارسی ترجمہ کے ساتھ شائع ہوا۔ چوںکہ یہ کتاب ضخامت کی حامل تھی، مرتّب نے اسے دو جلدوں میںاشاعت کے لیے تیار کیا۔ تذکرے کی پہلی جلد (حرف الف -ظ) مرتّب کی زندگی میںہی، مرکز تحقیقات فارسی ایران و پاکستان، اسلام آباد کی جانب سے ۱۹۷۶ء میں شائع ہوئی۔ ۱۹۷۸ء میں ایران میں انقلاب رونما ہوا توکئی سالوں تک مرکز تحقیقات فارسی ایران و پاکستان، جو انتظامی طور پر ایک ایرانی ادارہ ہے، عدم فعالیت کا شکار رہا۔ چناںچہ، ریاض العارفین کی دوسری جلد (حرف ع-ی) کی اشاعت ۱۹۸۲ء تک ملتوی رہی۔ ابھی دوسری جلد زیر طبع تھی کہ سیّد راشدی یکم اپریل ۱۹۸۲ء کو وفات پاگئے۔ لہذامرکز تحقیقات فارسی ایران و پاکستان کے اُس وقت کے مدیر اکبر ثبوت صاحب نے دوسری جلد پرمقدمہ لکھنے کا کام میرے سپرد کیا، جو میں نے لکھ دیا۔ اس مقدمہ میں مصنّف اورریاض العارفین کے کچھ پہلوؤں پر بات کی گئی اور تذکرے کے مرتّب (راشدی) کے علمی کارنامے پر کچھ روشنی ڈالی گئی۔ اب تیس سال بعد، اسی مقدّمہ پر نظرثانی کی ہے اور اسے معمولی اضافات اور ردّ وبدل کے ساتھ ذیل کی سطور میں پیش کیا جا رہا ہے۔ مقدمے کا وہ حصّہ جو سیّد راشدی کے ذکر پر مبنی تھا، اسے یہاں حذف کر دیا گیا ہے۔</p>
			<heading>ریاض العارفین</heading>
			<p>ریاض العارفین، فارسی زبان کے زیر اثر علاقوں (برّصغیر، ماوراء النہر، ایران، افغانستان) کے دو ہزار ایک سو ستاون (۲۱۵۷) فارسی گو شعرا کا عمومی تذکرہ ہے، جو اُن کے تخلص کی رعایت سے الف بائی ترتیب کے مطابق تصنیف ہوا ہے۔ بظاہر مرتّب (راشدی) نے مصنّف کی قائم کردہ الف بائی ترتیب کو مزید بہتر کر دیا ہے۔</p>
			<p>مصنّف نے تذکرے کا سببِ تصنیف اس طرح بیان کیا ہے کہ ایک روز، ماہ جنوری ۱۸۸۳ء (ربیع الاوّل ۱۳۰۰ھ) میں، عالم جوانی میں وہ ایک سیمبردلبرکے ہمراہ چمن کی سیر کو گیا تھا۔ وہاں ہر موضوع پر باتیں ہو نے لگیں۔ بات شور انگیز اشعار اور عشق آمیز نکات تک جا پہنچی۔ باتوں باتوں میں اس نے رتن سنگھ زخمی کے تذکرۂ انیس العاشقین کی ستائش کی اور آفتاب راے سے کبھی اشارے کنایے اور کبھی کھلے لفظوں میں کہا کہ وہ بھی عشقیہ اشعار کا ایک مختصر مجموعہ تیار کرے۔ جب اس بارے میں اصرار بڑھنے لگا تو مصنّف نے یہ بات مان لی اور جو اشعار اس کے حافظے میں محفوظ تھے، شعرا کے حالات کے ساتھ لکھ کر، قلیل مدّت میں ایک تذکرے کی شکل دے دی اور اس کا نام ریاض العارفین رکھا۔</p>
			<p>اس بیان سے چند نکات ظاہر ہوتے ہیں:</p>
			<p>- مصنّف نے اس تذکرے کی تر تیب کے لیے صرف ”عشقیہ اشعار“ کو مدّ نظر رکھا۔</p>
			<p>- یہ تذکرہ، مختصر مدت میں لکھا گیا۔ مصنّف کی سیر چمن کا واقعہ ماہ جنوری ۱۸۸۳ء میں پیش آیا تھا اور ریاض العارفین کا قلمی نسخہ، ۹ مئی ۱۸۸۳ء کو کتابت کیا گیا ہے۔ پس مصنّف نے پانچ ماہ کی نہایت قلیل مدت کے اندر اندر اس تذکرے کو پایۂ تکمیل تک پہنچایا۔</p>
			<p>-یہ بات بہت مستبعد معلوم ہوتی ہے کہ اس تذکرے میں درج کلام مصنّف نے محض اپنے حافظے کی بنیاد پر لکھا ہو۔ گویا اس کے حافظے میںہزاروں اشعار اور ان کے قائل کا نام بھی محفوظ تھا جبھی اس نے قائلین کے حالات تلاش کر کے ان کا اضافہ بھی کیا۔</p>
			<p>جہاں تک شعرا کے حالات زندگی کا تعلق ہے، ریاض العارفین کسی خصو صیت کا حامل نہیں ہے۔ کیو نکہ مصنّف نے شعرا کے احوال لکھنے میں کوئی خاص اہتمام روا نہیں رکھااور شعرا کے متعلق جو کچھ لکھا ہے، بہت مختصر ہے یا قدیم تذکروں کی تکرار ہے۔ شعرا سے متعلق جو اطلاعات اس تذکرے میں ملتی ہیں، نہ صرف ناکافی ہیں، بلکہ بعض مقامات پرتاریخی لحاظ سے قابل اعتبار بھی نہیں اور نہ مصنّف نے کوشش کی کہ گو نا گوں روایات میں سے کسی درست ترروایت کا انتخاب کرے مثلاً:</p>
			<list>
				<li>۱۔	مولانا عبد الرحمان جامی کے سال وفات -۸۹۸ ھ-میں کوئی اختلاف نہیں ہے؛لیکن ریاض العارفین کے مؤ لف نے اسے ”تسعۃ و تسعین و ثمان مائۃ“ (۸۹۹) بتایا ہے۔</li>
				<li>۲۔	مولوی سلامت اللہ کشفی بدایونی کے حالات زندگی میں لکھا ہے کہ ۱۰۹۸ھ میںولادت ہوئی۔ حضرت میرزا محمد حسین [کذا: حسن] قتیل کے شاگردوں میں سے ہیں۔ جب کہ خود مصنّف نے ہی قتیل کے حالات میں اس کا سال وفات ۱۲۳۳ ھ لکھا ہے۔ (اور یہی درست ہے) لیکن مصنّف نے ان دو تاریخوں کے فاصلے پر توجہ نہیں دی۔</li>
			</list>
			<p>البتہ بعض مقامی شعرا کے متعلق معلومات کے ضمن میں یہ تذکرہ اہمیت کا حامل ہے۔ مثلاً مصنّف کے ہم مسلک شعرا (ہندو شعرا) کے حالات زندگی اور نمونۂ کلام، اس کے ہم وطن شعرا (لکھنؤ کے رہنے والے) ، اس کے عہد کے شعرا، اور رتن سنگھ زخمی کے دوست جن کے نام دیگر مآخذمیںبہت کم نظر آتے ہیں۔</p>
			<p>یہاںریاض العارفین سے بعض خاص طبقاتِ شعرا کی فہرست پیش کی جاتی ہے (ہر شاعر کے نام کے بعد قوسین میں اس مسلسل نمبر کا حوالہ دیا گیا ہے جو راشدی اشاعت میں آیا ہے) ۔</p>
			<heading>ہندو شعرا</heading>
			<p>کل ۲۴شاعر ہیں:</p>
			<list>
				<li>۱۔	موہن لال انیس خیر آ بادی (۲۳۱)</li>
				<li>۲۔	چندر بھان بر ہمن اکبر آبادی (۲۹۳)</li>
				<li>۳۔	مکھن لال بہجت (۳۲۱)</li>
				<li>۴۔	راجہ بھگوان داس صاحب بہادر لکھنوی (۳۲۶)</li>
				<li>۵۔	بھوپت رای بیغم (۳۴۱)</li>
				<li>۶۔	خوب سنگھ پروانہ (۳۵۰)</li>
				<li>۷۔	جیپال (۴۶۶)</li>
				<li>۸۔	ذوقی رام حسرت دہلوی (۵۱۳)</li>
				<li>۹۔	سرب سُکھ [در متن: سنگھ] دیوانہ دہلوی (۶۴۹)</li>
				<li>۱۰۔	رتن سنگھ زخمی لکھنوی (۷۵۵)</li>
				<li>۱۱۔	دولت سنگھ شکری لکھنوی (۹۴۸)</li>
				<li>۱۲۔	بالک رام صبوری لکھنوی (۱۰۴۲)</li>
				<li>۱۳۔	بدیا دھر فصیح لکھنوی (۱۴۲۳)</li>
				<li>۱۴۔	منو لال فلسفی بریلوی (۱۴۴۹)</li>
				<li>۱۵۔	پرکاش داس لطفی بریلوی (۱۶۲۲)</li>
				<li>۱۶۔	انند رام مخلص لاہوری (۱۷۲۹)</li>
				<li>۱۷۔	بیج ناتھ مشتاق بریلوی (۱۷۷۸)</li>
				<li>۱۸۔ ۔ بھولا سنگھ مشرب اکبر آبادی (۱۷۸۱)</li>
				<li>۱۹۔	رای منوہر [اکبرآبادی] (۱۸۷۳)</li>
				<li>۲۰۔	مکھن لال موجد بدایونی (۱۸۸۳)</li>
				<li>۲۱۔	چنی رای نحیف لکھنوی (۱۹۶۰)</li>
				<li>۲۲۔	سیالکوتی مل وارستہ لاہوری (۲۰۶۸)</li>
				<li>۲۳۔	پنجاب رای والی لکھنوی (۲۰۸۲)</li>
				<li>۲۴۔	ہزاری لال وحید (۲۰۹۲)</li>
			</list>
			<heading>لکھنؤ کے شعرا</heading>
			<p>ان شعرا کی فہرست، جن کا وطن لکھنؤ ہے، یا کافی عرصہ لکھنؤ میں اقامت گزین رہے۔ کل ۳۳ شا عر ہیں:</p>
			<list>
				<li>۱۔	سراج الدین علی خان آرزو، لکھنو میں وفات پائی (۴)</li>
				<li>۲۔	بندہ علی خان شیر افگن باسطی (۲۵۴)</li>
				<li>۳۔	ملا محمد روضہ خوان متخلص بہ بہار (۳۱۸)</li>
				<li>۴۔	راجہ بھگوان داس صاحب بہادر لکھنوی (۳۲۶)</li>
				<li>۵۔	محمد حیات بیتاب (۳۳۳)</li>
				<li>۶۔	میرزاعبد العلی تحسین کشمیری (۳۷۲)</li>
				<li>۷۔	تسلیم افغان قصوری (۳۷۸)</li>
				<li>۸۔	میر حسن لکھنوی لندنی (۵۲۹)</li>
				<li>۹۔	میرزا محمد سمیع ذرّہ لکھنوی (۶۵۰)</li>
				<li>۱۰۔	شیخ حسن علی خان ذہین لکھنوی (۶۵۶)</li>
				<li>۱۱۔	سبحان قلی بیگ راغب لکھنوی (۶۶۷)</li>
				<li>۱۲۔	میرزا عبداللہ رافت لکھنوی (۶۶۹)</li>
				<li>۱۳۔	محمد برھان علی خان رہین لکھنوی (۷۴۵)</li>
				<li>۱۴۔	رتن سنگھ زخمی (۷۵۵)</li>
				<li>۱۵۔	عنایت اللہ بیگ متخلص بہ ساکن دہلوی (۷۸۳)</li>
				<li>۱۶۔	میرزا ابراہیم بیگ شرر (۹۱۳)</li>
				<li>۱۷۔	دولت سنگھ شکری (۹۴۸)</li>
				<li>۱۸۔	میرزا محمد باقر شہید اصفہانی (۹۹۵)</li>
				<li>۱۹۔	بالک رام صبوری لکھنوی (۱۰۴۲)</li>
				<li>۲۰۔	بدیا دھر فصیح لکھنوی (۱۴۲۳)</li>
				<li>۲۱۔	محمد حسن قتیل دہلوی (۱۴۹۷)</li>
				<li>۲۲۔	حکیم نثار علی قرین لکھنوی (۱۵۰۹)</li>
				<li>۲۳۔	میر کاشف علی کاشف لکھنوی (۱۵۳۶)</li>
				<li>۲۴۔	میرزا عبد الرضا متین اصفہانی (۱۶۴۱)</li>
				<li>۲۵۔	محبت خان محبت بریلوی (۱۶۶۱)</li>
				<li>۲۶۔	بھولا سنگھ مشرب اکبر آبادی (۱۷۸۱)</li>
				<li>۲۷۔	غلام ہمدانی مصحفی دہلوی (۱۷۹۵)</li>
				<li>۲۸۔	محمد فاخر مکین (۱۸۴۳)</li>
				<li>۲۹۔	محمد تقی میر دہلوی (۱۹۰۸)</li>
				<li>۳۰۔	چنی لال نحیف لکھنوی (۱۹۶۰)</li>
				<li>۳۱۔	میرزا امام ویردی واصلی لکھنوی (۲۰۷۰)</li>
				<li>۳۲۔	پنجاب رای والی لکھنوی (۲۰۸۲)</li>
				<li>۳۳۔	زبردست خان وفایی (۲۱۰۲)</li>
			</list>
			<heading>مصنّف کے ہم عصر شعراء</heading>
			<p>وہ شعرا جو تیرھویں صدی ہجری میں برّصغیر میں بقید حیات تھے۔ ان کی مجموعی تعداد۸ ہے:</p>
			<list>
				<li>۱۔	مولوی غلام حضرت عشقی بریلوی (۱۲۴۱)</li>
				<li>۲۔	بدیا دھر فصیح (۱۴۲۳)</li>
				<li>۳۔	منو لال فلسفی بریلوی (۱۴۴۹)</li>
				<li>۴۔	حکیم نثار علی قرین لکھنوی (۱۵۰۹)</li>
				<li>۵۔	غلام ہمدانی مصحفی دہلوی (۱۷۹۵)</li>
			</list>
			<p>۶۔	عبدالرحیم بیگ مفتون (۱۸۲۸)</p>
			<list>
				<li>۷۔	مکھن لال موجد بدایونی (۱۸۸۳)</li>
				<li>۸۔	چنی لال نحیف لکھنوی (۱۹۶۰)</li>
			</list>
			<heading>رتن سنگھ زخمی کے احباب اورتلامذہ</heading>
			<p>راجہ رتن سنگھ زخمی کے دوستوں اور شاگردوں میں سے۹ افراد کا اس تذکرے میں ذکر کیا گیا ہے:</p>
			<list>
				<li>۱۔	حافظ یار خان راغب لکھنوی (۶۶۸)</li>
				<li>۲۔	منو لال فلسفی بریلوی (۱۴۴۹)</li>
				<li>۳۔	پرکاش داس لطفی بریلوی (۱۶۲۲)</li>
			</list>
			<p>۴۔	بیج ناتھ مشتاق بریلوی (۱۷۷۸)</p>
			<list>
				<li>۵۔	محمد فاخر مکین (۱۸۴۳)</li>
				<li>۶۔	مکھن لال موجد بدایونی (۱۸۸۳)</li>
				<li>۷۔	ظہور اللہ خان نوا بدایونی (۲۰۲۵)</li>
				<li>۸۔	ہزاری لال وحید (۲۰۹۲)</li>
				<li>۹۔	زبردست خان وفایی (۲۱۰۲)</li>
			</list>
			<heading>ریاض العارفین کے مآخذ</heading>
			<p>سیّدراشدی نے اپنے دیباچے میں ریاض العارفین کے مندرجہ ذیل مآخذ کا ذکر کیا ہے۔</p>
			<list>
				<li>۱۔	آتشکدہ (تألیف لطف علی بیگ آذر)</li>
				<li>۲۔	انیس العاشقین (بظاہر تألیف رامی)</li>
				<li>۳۔	مخزن الغرایب (تألیف احمد علی سندیلوی)</li>
				<li>۴۔	سر خوش (یعنی کلمات الشعرائ)</li>
			</list>
			<p>ان چارمآخذ کے علاوہ، ریاض العارفین کے مصنّف نے، تقی اوحدی (یعنی تذکرۂ عرفات العاشقین) اور و الۂ داغستانی (یعنی تذکرۂ ریاض الشعرا) سے بھی استفادہ کیا ہے۔ مصنّف نے جو کچھ براہ راست مشاہدہ کیا، اس کو بھی اس تذکرے کامآخذ قرار دیا جا سکتا ہے۔ مثلاً اس نے قمر الدین منت دہلوی کے اشعار کو ان الفاظ کے ساتھ نقل کیا ہے: ”راقم نے اس کا یہ رسالہ دیکھا ہے۔ “</p>
			<p>آفتاب راے نے صرف قدیم کتب سے اقتباس و نقل پر ہی اکتفا نہیں کیا بلکہ کہیں کہیں بعض شعرا کے متعلق اپنی راے بھی دی ہے۔ مثلاً:</p>
			<p>میرزاعبد القادربیدل عظیم آبادی (م۔ ۱۱۳۳ھ) ، جن کی تصانیف برّصغیر پاک و ہند، افغانستان اور تاجکستان میں بہت پسندکی جاتی ہیں، ان کے بارے میںمصنّف اس طرح اظہار خیال کرتا ہے: بعض نا واقف ہندو، بیدل کوبہت بڑے شعرا میں شمار کرتے ہیں لیکن اہل زبان کے ہاںوہ کچھ بھی نہیں۔ بیدل کی فارسی ناصر علی [سرہندی] کی طرح ہندی سے بھی بدتر ہے۔</p>
			<p>اورخود ناصر علی سر ہندی کے بارے میں لکھا ہے: اس کے شعروں میں اونچ نیچ بہت ہے۔</p>
			<heading>مصنّفِ تذکرہ</heading>
			<p>بدقسمتی سے ریاض العارفینکے مصنّف کے حالات زندگی خاطر خواہ نہیں ملتے۔ نہ تو اس نے خود ریاض العارفین میں اپنے احوال بتائے ہیں اور نہ ہی کسی اورمآخذ میں اس کا تذکرہ دیکھا جا سکتا ہے۔ وہ ریاض العارفین کے دیباچے میں اپنا نام آفتاب رائے خلف رائے جی چند عرف رائے امام بخش صاحب، لکھنؤ کا رہنے والا بتاتے ہیں اور اپنے دو استادوں، مولانا امام اشرف جائسی (مسلمان) اور جواہر لعل (ہندو) کا نام لیتے ہیں۔ آفتاب راے نے تذکرے میں اپنے بعض رشتہ داروں کا نام بھی لکھا ہے۔ سیّد راشدی نے اس قسم کی اطلاعات کی بنیاد پر مصنّف کا ایک شجرہ نامہ تیار کیا ہے۔ میرے خیال میں سیّد راشدی سے شجرہ ترتیب دینے میں کچھ غلطی ہوئی ہے۔ وہ رتن سنگھ زخمی کو آفتاب کابڑاناناقرار دیتے ہیں (صفحہ سوم) جب کہ خود آفتاب اس کو ”پدر خسر م“ (اپنے خسر کاوالد) بتاتے ہیں۔ مصنّف نے اپنے خسر کے والد کا نام و نسب ”راجہ رتن سنگھ صاحب بہادر لکھنوی ابن راے بالک رام صاحب ابن راجہ بھگوان داس صاحب بہادر“ لکھا ہے۔ (ج۱، ص ۳۸۲) ۔ یہ خاندان پشت در پشت دربار اَودھ کا دیوان رہا ہے۔ چناںچہ راجہ بھگوان داس (م۔ ۱۲۰۱ھ) ، اس کا بیٹا راجہ راے بالک رام صبوری اور اس کا بیٹا راجہ رتن سنگھ زخمی (م۔ ۱۲۶۷ھ) جس کے بہت درخشاں علمی کارنامے ہیں، یہ سب دربار لکھنؤ میں صاحب جاہ و منصب رہے ہیں۔</p>
			<p>ریاض العارفین کے منحصر بہ فرد نسخہ پر ایک مہر ثبت ہے جس پر یہ عبارت کندہ ہے: ”اہلیہ آفتاب رائے بنت دولت سنگھ ابن راجہ رتن سنگھ ۱۲۶۹ ھ“ ۔ برصغیر میں ”اہلیہ“ کا لفظ بیوی کے لیے استعمال کیا جاتا ہے۔ راشدی کہتے ہیں کہ اس مہرمیں غلطی ہے۔ کیو نکہ آفتاب راے کی بیوی دولت سنگھ کی بیٹی نہیں ہو سکتی۔ راقم الحروف کو اس عبارت میں کوئی اشکال نظر نہیں آتا۔ کیونکہ آفتاب راے نے دوبار ریاض العارفین میں دولت سنگھ بن راجہ رتن سنگھ کو ”خسر راقم“ لکھا ہے۔ اور اس مہر میں بھی آفتاب راے کی بیوی اپنے والد کا نام دولت سنگھ بن راجہ رتن سنگھ بتاتی ہے۔ صرف ایک اشکال ہے، وہ یہ کہ اس مہر پرسال۱۲۶۹ھ کندہ ہے [یا راشدی نے ایسا پڑھا ہے جوممکن ہے کچھ اور ہو] جب کہ ریاض العارفین ۱۳۰۰ھ میں تالیف ہوئی تو یہ کیسے ممکن ہے؟اس کا مطلب ہے کہ آفتاب راے نے۱۲۶۹ھ سے قبل اس سے شادی کی تھی اور اس تذکرہ کی تألیف کے وقت [۱۳۰۰ ھ میں] اس کی بیوی کی عمر پچاس سال کے لگ بھگ رہی ہو گی۔ جب کہ خود آفتاب رائے ریاض العارفین کو اپنی جوانی کے عالم کی تصنیف بتاتا ہے۔ بہر حال اس مہر سے ایک بات تو واضح ہے کہ آفتاب راے کی اہلیہ پڑھی لکھی خاتون تھی۔</p>
			<p>یہاں مؤ لف کے بعض اقربا کے وہ حالات درج کیے جاتے ہیں جن کی طرف سیّد راشدی نے اشارہ نہیں کیا ہے۔</p>
			<heading>کنور دولت سنگھ شکری (۱۲۰۰ - ۱۲۸۱ھ) </heading>
			<p>مصنّف کی بیوی کے والد، یعنی آفتاب راے کے سسرتھے۔ آفتاب رائے نے ان کا احوال ریاض العارفین میں یوں لکھا ہے: شکری، یعنی راقم کے سسر، کنور دولت سنگھ ابن راجہ رتن سنگھ، جن کی جاے ولادت لکھنؤ ہے، بروز جمعہ، نہم شعبان، ۱۲۱۸ھ، ابتداے عمر میں ہی، جب ابھی وہ اٹھارہ سال کے بھی نہیں ہوئے تھے، علوم عربیہ، حکمت، استعلام اور فارسی زبان کی باریکیوں سے فارغ التحصیل ہو کر اقسام ریاضی میں مکمل مہارت حاصل کی۔ شب و روزاستفادہ اور نفع رسانی میں مصروف رہے۔ جودت ذہن، پختہ راے اور نظم و نثر میں معروف رہے ہیں۔</p>
			<p>محمد مظفر حسین صبا، جو خود لکھنؤمیں پیدا ہوئے تھے اور ریاض العارفین سے چار سال پیشتر تذکرۂ روز روشن ۱۲۹۶ ھ میں تالیف کیا، شکری کے بارے میں لکھتے ہیں: شکری، کنور دولت سنگھ لکھنوی فرزند راجہ رتن سنگھ، کی ولادت شہر لکھنؤ میں ۱۲۰۰ ھ میں ہوئی۔ خلیق، مہذّب، ادیب، مؤدّب، نکتہ سنج، باریک بین اور علم ریاضی میں اپنے والد کے جانشین تھے۔</p>
			<heading>رتن سنگھ زخمی (۱۱۹۰-۱۲۶۷ھ) </heading>
			<p>شکری کے والد تھے، یعنی آفتاب راے کے سسر کے والد۔ زخمی کی کتابوں میں سے، تذکرۂ انیس العاشقین، دیوان زخمی (مطبوعہ) ، سلطان التواریخ، جام گیتی نما، حدائق النجوم (مطبوعہ) اورشرح گل کشتی (مطبوعہ) مو جود ہیں۔ ریاض العارفین میں ان کے حالات زندگی مختصراً اس طرح بیان کیے گئے ہیں: زخمی یعنی راجہ رتن سنگھ صاحب بہادر لکھنوی ابن رائے بالک رام صاحب ابن راجہ بھگوان داس بہادر، میرے سسر کے والد، جن کی ولادت ۱۰۹۰ھ میں ہوئی۔</p>
			<p>صبح گلشن میں ان کے حالات زندگی قدرے تفصیل سے اس طرح بیان کیے گئے ہیں: زخمی مہاراجہ رتن سنگھ بہادرجو، شاہان اودھ سے فخر الدولہ، دبیر الملک، مہاراجہ رتن سنگھ ہو شیار جنگ کے خطاب سے سر فراز ہوئے، بریلی راے پور کے رہنے والے تھے۔ ان کے والد راے بالک رام وزیر الممالک نواب آصف الدولہ بہادر والی ملک اودھ کے دور حکومت میں ”میر آتشی“ کے عہدے کی ذمہ داریاں نبھاتے تھے۔ لکھنؤ میں توپ خانۂ بالک گنج انھی کے نام سے اب تک مشہور ہے۔ زخمی نے، غازی الدین حیدر، دارالسلطنت لکھنؤ کے اوّلین بادشاہ اور ثمرۃالخلافہ نصیر الدین حیدر، دوسرے بادشاہ کے عہد میں ”منشی الملوک“ کا خطاب پایا۔ سرکاری خطوط نویسی پر مامور تھے اور محمد علی شاہ، تیسرے شاہ لکھنؤ کے زمانہ میں اس ریاست کے دیوان کے منصب پر فائز تھے اور ان کو مہاراجہ کا خطاب ملا تھا۔ آخر کار ۱۲۶۴ھ میں دین اسلام کو بر حق جانتے ہوئے اختیار کیاا ور تین سال کے بعد ۱۲۶۷ھ میں راہی ملک بقاہوئے۔ عربی، فارسی، ترکی، انگریزی اور سنسکرت علوم سے بخوبی آشنا تھے۔</p>
			<p>ڈاکٹر سیّد علی رضا نقوی نے تذکرہ نویسی فارسی در ہند و پاکستان میں انیس العاشقینکے تعارف کے ضمن میں زخمی کے حالات نسبتاً زیادہ تفصیل سے لکھے ہیں۔</p>
			<heading>رائے بالک رام صبوری</heading>
			<p>رائے بالک رام صبوری، زخمی کے والد تھے۔ آفتاب راے ان کے حالات یوں بیان کرتے ہیں: صبوری یعنی میرے سسر کے دادا، راے بالک رام صاحب ابن راجہ بھگوان داس لکھنوی، والدعالی قدرکی وفات کے بعد، کافی عرصہ تک نواب مغفور و مبرور وزیر الممالک آصف الدولہ [وفات: ۱۱۵۰ھ] کے دیوان رہے ہیں۔</p>
			<p>مظفر حسین صبا ان کے بارے میںیوں لکھتے ہیں: صبوری، راے بالک رام لکھنوی، مہاراجہ رتن سنگھ زخمی کے والد ہیں اور نوابان اودھ کی حکومت میں میر آتشی کا عہدہ ان کے پاس تھا۔ اور ان کے بنا ئے ہوئے توپ خانے کے آ ثار ابھی تک محلہ توپ خانۂ بالک گنج لکھنؤ میں موجود ہیں۔“</p>
			<p>صبح گلشن کے مصنّف نے صبوری کے بارے میں جو کچھ بیان کیا ہے، ہم نے اسے زخمی کے ذکر میں نقل کر دیا ہے۔</p>
			<p> (اصل مضمون فارسی میں بعنوان ”آفتاب رای لکھنوی و اثراو تذکرۂ ریاض العارفین“ لکھا گیا جوسہ ماہی دانش، اسلام آباد، شمارہ ۱۰۶-۱۰۷، سال ۱۲-۲۰۱۱ئ، ص۱۴۵-۱۵۶ میں شائع ہوا۔ اردو ترجمے پر مضمون نگار نے نظر ثانی کرتے ہوئے جزوی تبدیلیاں کی ہیں)۔</p>
		</section>
	</body>
</document>
