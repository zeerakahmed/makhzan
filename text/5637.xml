<document>
	<meta>
		<title>پی ٹی وی لاہور مرکز کا اردو ڈراما: تاریخ اور تقابلی مطالعہ</title>
		<author>
			<name>محمد سلمان بھٹی</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>جدید معاشروں میں معاشرتی مسائل کو محسوس کرتے ہوئے ایسے امور پر خصوصی توجہ مرکوز کی جا رہی ہے جن کی بدولت معاشرتی مسائل پیدا کر نے والے محرکات کو جان کر ان کے حل کے لیے مؤثر اقدامات کیے جا سکیں۔ دنیا کے تمام معاشرے ہمہ وقت تبدیلی سے دوچار رہتے ہیں۔ اورجہاںمثبت تبدیلیوں کے لیے مخصوص مکتبۂ فکر کر دار ادا کرتا ہے، وہاں ایسا طبقہ بھی موجود ہے جو ان مثبت تبدیلیوں کی راہ میں رکاوٹ بھی بنتا ہے۔ یوں اگر سماج میںمتنوع طرزِ فکر رکھنے والے طبقات فعال ہوں تو معاشرہ بھی متنوع اُتار چڑھائو کا شکار رہتا ہے۔ پاکستانی معاشرہ آج سے چار یا پانچ دہائیوں قبل جن مسائل سے دوچار تھا بدقسمتی سے آج بھی انھی مسائل میں گھرا ہوا ہے۔ یہی نہیں بلکہ موجودہ پاکستانی معاشرے میں اُن مسائل کی مزید کئی شاخیں بھی نمودار ہو چکی ہیں۔ والدین اور اولاد کے مابین نسلی اور ذہنی تفاوت، نوجوانوں میں بے راہ روی اور نشے کا استعمال، دیہات سے شہروں کی جانب نقل مکانی، دولت کی غیر مساوی تقسیم، دہشت گردی، مذہبی، لسانی، سیاسی اورعلاقائی تعصب، ان سب معاملات نے قانونی پیچیدگیوں، ذہنی انتشار اور نفسیاتی الجھنوں جیسے کئی مسائل کی آبیاری کی ہے۔ معاشرتی اداروں میں ان مسائل کی نقب زنی کی بدولت اداروں میں بھی انتشار پیدا ہو چکا ہے۔ جب سماجی ادارے افراد کی ضروریات کی تسکین میں ناکام رہیں تو تعلیمی، خاندانی، معاشی، لسانی اور طبقاتی مسائل بڑھتے چلے جاتے ہیں۔ موجودہ پاکستانی معاشرہ بے شمار تبدیلیوں اور مسائل کی زد میں ہے۔ ایسی صورتحال میں ایک سوال اُٹھتا ہے کہ کیا مسائل کے حل کی ذمہ داری محض ماہر عمرانیات ہی پر ڈالنا عین انصاف ہے؟ میری ناقص رائے تو یہ ہے کہ اس ضمن میں محض ماہر عمرانیات ہی ذمہ داریوں سے عہدہ بر آ نہیں ہو سکتے اور نہ ہی ان تمام مسائل کا تدارک مکمل طور پر اُن کے دائرۂ اختیار میں ہے۔ معاشرتی صحت کے ذمے داروں میں عوامی اشتراک اور حکومتی معاونت کے علاوہ زبان و ادب سے وابستہ افراد بھی شامل ہیں۔ جب سماجی ادارے اپنی ذمہ داری بھر پور طریقے سے نہ نبھا سکیں تو وہاں عصری مسائل و معاملات کے سلجھائو کے ڈانڈے ادب سے جا ملتے ہیں۔ ادب، ادیب کی داخلی کیفیات کا عکاس ہی نہیں بلکہ اُس معاشرے کی خارجی کیفیات کا عکس اور مشاہدہ بھی ہے جس میں ادیب سانس لیتاہے یا آسان لفظوں میں یوں کہہ لیجیے کہ یہ فن کار کے داخل اور خارج، ظاہری اور باطنی کیفیات کی جمع، تفریق، ضرب اور تقسیم ہے جو بالآخر فن لطیف کی صورت میں ظاہر ہوتی ہے۔</p>
			<p>معاشرتی مسائل کی پیشکش اور اُن کے حل کے لیے اقدامات کے سلسلے میں جس قدر شعور ذرائع ابلاغ پیدا کر سکتے ہیں کسی اور ذریعے سے ممکن نہیں۔ ذرائع ابلاغ میں ایک طاقت ور ذریعہ ٹیلی ویژن ہے کیونکہ اس سے پرو گراموں، دستاویزی فلموں اور ڈراموں کے ذریعے معاشرتی حقائق کو بآسانی پیش کیا جا سکتا ہے۔ اس ضمن میں ڈرامے کی مدد سے تفریح اور آگہی دونوں امور بآسانی انجام دیے جا سکتے ہیں اور یوں ڈراما ایک پُر اثر ذریعۂ اظہار، حقائق کی پیشکش، مسائل کے ادراک اور رائے عامہ ہموار کرنے والے کردار کے روپ میں ابھرتا ہے۔ معاشرتی رویوں اور تبدیلیوں کے حوالے سے اگر پاکستان ٹیلی ویژن کے کردار کا جائزہ لیا جائے (یہاں پی ٹی وی سے مراد حکومت کے زیرِ اثر خدمات انجام دینے والا ادارہ ہے) تو ہم دیکھتے ہیں کہ پی ٹی وی ڈرامے نے پاکستانی سماجی زندگی کو حقیقی رنگ میں پیش کرنے کے علاوہ مسائل کے حل کے لیے نئی اور مؤثر راہوں کا تعین بھی کیا۔ پی ٹی وی کے قیام (۱۹۶۴ئ) سے ۲۰۰۰ء تک ہمارے ڈراما نگاروں نے جن معاشرتی قباحتوں اور صحت مند سماجی رویوں کی خوبصورت عکاسی کی وہ کسی سے ڈھکی چھپی نہیں۔ پی ٹی وی کے ڈراموں نے حکومتی اداروں اور افراد کی توجہ کئی اہم سماجی معاملات و مسائل کی جانب مبذول کرائی جن کا کھوج اور علاج شاید سماجی اداروں کے بس کی بات نہ تھا۔</p>
			<blockquote>
				<p>بھارتی ٹیلی ویژن ”دوردرشن“ کی ابتدا پاکستان ٹیلی ویژن کی ابتدا سے تقریباً چھے سال قبل (۱۹۵۹ئ) میں سات بڑے مراکز سے ہوئی، جن میں ممبئی، سری نگر، امرتسر، پونا، مدراس، لکھنؤ اور کلکتہ شامل تھے۔</p>
			</blockquote>
			<p>ان تمام مراکز میں سے امرتسر اہمیت کا حامل ہے، جس پرگفتگو ہم اگلے صفحات میں کریں گے۔ پہلے پہل تو بھارت اپنے پروگراموں میں خبریں، کچھ تعارفی یا تفریحی و علاقائی پروگرام ہی نشر کر تا تھا۔ بھارتی ٹی وی، پی ٹی وی سے قبل ٹی وی ڈرامے جیسی صنف سے نا واقف تھا۔ اکتوبر ۱۹۶۳ء میںپاکستانی حکومت نے ایک بل پاس کیا جس کے تحت ایک نجی شعبے کی شراکت سے پاکستان ٹیلی ویژن کی نشریات شروع کرنے کا فیصلہ کیا گیا۔ اس فیصلے کے بعد با قاعدہ طور پر ۲۶ نومبر ۱۹۶۴ء کو لاہور میں پاکستان کا پہلا سرکاری ٹیلی ویژن اسٹیشن فعال کیا گیا۔ اُس وقت پی ٹی وی کے پہلے مرکز کے لیے لاہور ہی کو کیوں چنا گیا؟ اس کے پس پر دہ چار محرکات کار فرما ہو سکتے ہیں۔ اول: لاہور میںاسٹیج اور ریڈیائی ڈراما تحریر کرنے والوں کے علاوہ اداکاروں کی بھی کثیر تعداد موجود تھی۔ دوم: لاہور میں فلمی صنعت اور تھیئٹر کا شعبہ بھی مضبوط تھا لہٰذا ٹی وی جیسے ابلاغی شعبے کے لیے محنتیاور تعلیم یافتہ افراد کی کمی نہ تھی۔ سوم: لاہور میں ثقافتی سرگرمیوں کے عروج کی بدولت فن و ادب سے تعلق رکھنے والے نابغہ روزگار افراد پی ٹی وی کے لیے بآسانی دستیاب تھے۔ چہارم: بھارتی سرحد سے قریب ہونے کی وجہ سے اس کی اہمیت سیاسی اور جغرافیائی اعتبار سے انتہائی اہم تھی جسے شاید عسکری قیادت نے بخوبی محسوس کر لیا تھا، لہٰذا بھارت سے ثقافتی جنگ لڑنے کے لیے اس شہر سے بہتر مقام ملنا ممکن نہ تھا۔ یہ بھی ممکن ہے کہ ان وجوہات کے علاوہ پس پردہ اوربھی کئی محرکات ہوں لیکن اگر پاکستان کی ثقافتی و سیاسی تاریخ کا مطالعہ کیا جائے تو مذکورہ نکات سے اتفاق نہیں تو اختلاف بھی نہیں کیا جا سکتا۔ بہر حال ۲۶ نومبر ۱۹۶۴ء کو صدر ایوب خاں نے پی ٹی وی لاہورمرکز کا افتتاح کیا۔ اس کے قیام کا مقصد یہ بتایا گیا کہ:</p>
			<blockquote>
				<p>ٹیلی ویژن کو صرف تفریح کا ذریعہ ہی نہیں بنانا چاہیے۔ بلکہ اسے عوام کے علم میں اضافہ کرنے، معاشرے کی مثبت اور ترقی پذیر اقدار کو تقویت دینے، لوگوں میں سائنسی اندازِ فکر پیدا کرنے اور ملک میں ثقافتی روایات کو فروغ دینے کے لیے استعمال کرنا… مجھے یقین ہے کہ قومی اتحاد اور یک جہتی پیدا کرنے کی مہم میں بھی ٹیلی ویژن کافی اہم کر دار اد اکرے گا۔</p>
			</blockquote>
			<p>ابتدا میں حکومت پاکستان نے <annotation lang="en">Nippon Electrical Company</annotation>سے ایک معاہدہ کیا، جس کے تحت اسے نوے دن کے لیے دو پائلٹ پراجیکٹ چلانے کا اختیار دیا گیا۔ پہلا پائلٹ اسٹیشن لاہور میں قائم کیا گیا، جب کہ دوسرا ڈھاکا میں، یہ دونوں اسٹیشن کمپنی نے اپنے خرچ پر لگائے۔ لیکن انھیں چلانے کے لیے حکومت پاکستان ان کمپنیوں کے ساتھ برابر کی حصہ دار تھی۔ <annotation lang="en">Nippon Electrical Company</annotation> نے پاکستان کو ۶۰۰ٹیلی ویژن سیٹ مہیا کیے، جن میں سے ۳۰۰ سیٹ لاہور اور ۳۰۰ سیٹ ڈھاکا شہر کے لیے تھے۔ مزید ۲۰۰ سیٹ کمپنی نے سکولوں، کالجوں، ریستورانوں اور سوشل ویلفیئر کلبوں کے لیے مہیا کیے۔ پی ٹی وی کے با قاعدہ پرو گراموں کا آغاز ۲۷ نومبر ۱۹۶۴ء کو لاہور سے ہوا۔ پی ٹی وی اسکرین پر پیش کیا جانے والا پہلا ڈراما ”نذرانہ“ تھا، جسے نجمہ فاروقی نے تحریر کیا۔ اس سے اگلے ہفتے انور سجاد کا ڈراما ”رس ملائی“ پیش کیا گیا۔ جہاں اس وقت ریڈیو پاکستان لاہور میں مارکیٹنگ کا شعبہ فعال ہے اسی عمارت میں اُس وقت پی ٹی وی لاہور مرکز قائم کیا گیا۔ یہ وہ وقت تھا جب ریڈیو پاکستان لاہور کا دامن ادیبوں، دانشوروں اور ڈراما نویسوں سے مالا مال تھا۔ اس لیے ”ٹی وی ڈرامے کی جس روایت نے ہمارے ہاں جنم لیا وہ بہت مضبوط روایت تھی۔ یہ روایت جدا گانہ حیثیت کی حامل ہے اور اس کے پنپنے کی بڑی وجہ خیال، مسائل کی نشاندہی اور نیا انداز فکر تھا۔“</p>
			<p>ابتدا میں پرو ڈیوسر حضرات سے کہا گیا کہ وہ ادیبوں، افسانہ نگاروں، ریڈیو اوراسٹیج ڈراما لکھنے والوں کی خدمات حاصل کریں۔ بذات خود ان کے پاس جائیں اور انھیں ڈراما تحریر کرنے کی دعوت دیں۔ اس وقت پرو ڈیوسر حضرات اپنی ذمہ داری سے بخوبی آگاہ تھے اور وہ نہ صرف فن تمثیل بلکہ ٹیلی ویژن جیسے مؤثر ترین ذریعۂ ابلاغ کی حرمت اور ادبی معیار کی پہچان بھی رکھتے تھے۔ یوں ابتدا میں پی ٹی وی کوبہترین ڈرامانگار اور ہدایت کار ہی میسر آئے۔ پی ٹی وی کے کسی بھی پروگرام کا ہدایت کار بنیادی طور پر پروڈیوسر کے عہدے پر فائز ہوتا ہے اورپی ٹی وی اپنا کوئی بھی پروگرام یا ڈراما تیار کرانے کے لیے پروڈیوسرہی کی تخلیقی اور پیشہ ورانہ صلاحیتوں پر انحصار کرتا ہے۔ ابتدائی دور میں بھارت کے پاس ہمارے ثقافتی پروگراموں اور ڈراموں کے مقابلے میں پیش کرنے کے لیے کوئی شے موجود نہ تھی۔ لہٰذا اس دور میں بھارتی چینل پاکستان ٹیلی ویژن کے سامنے بے بس دکھائی دیتا ہے۔ ۱۹۶۷ء تک پاکستان ٹیلی ویژن لاہور کی جانب سے ڈرامے اور دیگر پروگرام براہِ راست ہی پیش کیے جاتے رہے۔ اُس وقت تکنیکی لحاظ سے نہ صرف تربیت یافتہ افرادکی کمی تھی بلکہ معاون عملے کی تعداد بھی بہت کم تھی۔ لیکن اس کے باوجود ڈرامے اور دیگرپروگراموں کو نہایت فنی مہارت کے ساتھ براہِ راست پیش کیا جاتا۔ ایک پروگرام کے خاتمے کے فوراً بعد کوئی تفریحی یا دستاویزی فلم چلا دی جا تی، جس سے کچھ دیر کا وقفہ مل جاتا اور اس دوران ڈرامے یا کسی دوسرے پروگرام کا سیٹ ایسی سرعت سے تبدیل ہو تا کہ ناظر کو گمان بھی نہ گذرتا کہ پروگرام کیسے مشکل مراحل طے کر تا ہوا اُن کے سامنے پیش کیا جا رہا ہے۔ اس دور میں پی ٹی وی کی نشریات بلیک اینڈ وائٹ <annotation lang="en">Federal Republic of Germany</annotation> کے تعاون سے ۱۹۶۵ء میں ایک تربیتی ادارہ <annotation lang="en">Central Training Institute</annotation> گئی۔ پاکستان ٹیلی ویژن ڈرامے نے پاکستانی معاشرے کے لیے پرامیداور مثبت راہوں کا تعین کیا۔ ابتدائی دور میں ڈراما لکھنے والے ٹی وی ڈرامے کی تکنیکی و فنی ضروریات سے نا بلد تھے اور پی ٹی وی کو مکمل تکنیکی سہولیات بھی میسر نہ تھیں۔ بقول ابصار عبدالعلی:</p>
			<blockquote>
				<p>۱۹۶۹ ء میں پاکستان ٹیلی ویژن لاہور کے قیام کو صرف پانچ سال گذرے تھے۔ وسائل نہ ہونے کے برابر تھے۔ بیرونی عکاسی خصوصاً ناطق بیرونی عکاسی کی سہولت میسر نہ تھی۔ بجٹ انتہائی محدود تھا۔ اسٹوڈیو کی پیمائش تھی، محض ۳۴ x ۲؍۱ ۲۳۔ ۶</p>
			</blockquote>
			<p>یہی وجہ تھی کہ اس دور میںزیادہ ترایسے اداکار زیادہ کامیاب رہے جن کا تعلق تھیئٹر سے تھا۔ ریڈیو کے فن کاروں نے بھی بہتر کام کیا۔ لیکن انھیں اس ذریعے کا عادی ہونے میں تھوڑا وقت لگا۔ اس کے باوجود بہت ہی کم عرصے میں ہمارے اداکاروں نے اس ذریعے کی فنی ضروریات کوبخوبی سمجھا۔ ۲۹ مئی ۱۹۶۷ء میں اس ابلاغی ادارے کو پبلک لمیٹڈ کمپنی <annotation lang="en">(Public Limited Company)</annotation> کا درجہ دے کر پاکستان ٹیلی ویژن کارپوریشن کا نام دیا گیا۔ اسی سال پی ٹی وی کو ریکارڈنگ کی سہولت بھی میسر آ گئی جس کی بدولت ڈرامے کی تکنیک میں بھی نمایاں فرق پیدا ہوا۔ براہ راست پیش کیا جانے والا ڈراما پیشکش کے اعتبار سے تھیئٹر کے قریب تھا۔ لیکن ریکارڈنگ کی سہولت میسرآجانے کے بعدپی ٹی وی ڈراما میں جو نمایاںتبدیلی پیدا ہوئی وہ بیرونی عکاسی تھی لیکن بیرونی عکاسی کی سہولت کے باوجود ادارے کے وسائل ناکافی تھے۔ وسائل کے ناکافی ہونے کا اندازہ یوں لگایا جا سکتا ہے کہ ــ ”ریکارڈنگ کی سہولت میسر آ جانے کے باوجود وسائل اتنے محدود تھے کہ لاہور مرکز کے پاس صرف چار یا پانچ ٹیپیں تھیں۔ ایک ٹیپ پر جو ریکارڈنگ کی جاتی اُسے لاہور مرکز سے نشر کرنے کے بعد دوسرے مراکز اور مشرقی پاکستان سے نشر ہونے کے لیے بھی بھیجا جاتا۔ وہاں نشر ہونے کے بعد اس ٹیپ پر دوبارہ کسی نئے پروگرام کی ریکارڈنگ کر کے یہی عمل دہرایا جاتا۔“ یہی وجہ ہے کہ ۱۹۶۷ء میں ریکارڈنگ مشین آجانے کے باوجود کئی ڈراما سیریز اور انفرادی کھیل محفوظ نہ رہ سکے۔ ۱۹۷۲ء میں پی ٹی وی نئی عمارت میں منتقل کیا گیا۔ ۱۹۶۷ء میں ایک ٹریننگ سنٹر <annotation lang="en">(O1-I-Shefer)</annotation> بھی فعال ہوا، جہاںماہر افراد کو پی ٹی وی کے تکنیکی شعبوں سے تعلق رکھنے والے افراد کی تربیت کے لیے مامور کیا گیا۔ ۱۹۶۷ء سے پہلے پیش کیے گئے ڈرامے ریڈیو اور تھیئٹر کی تکنیک سے زیادہ قریب نظر آ تے ہیں، لیکن اس کے باوجود یہ ڈرامے موضوعات کے اعتبار سے منفرد دبستان کے حامل ہیں۔ ادا کار اور ڈراما نویس تو زیادہ تر اسٹیج اور ریڈیو سے وابستہ تھے ہی، لیکن ہدایت کاروں کا ابتدائی گروہ بھی انھی ذرائع سے وابستہ تھا۔ اسلم اظہر اسٹیج سے وابستہ رہے، فضل کمال ریڈیو کے صدا کار تھے۔ نثار حسین ایسے ہدایت کار تھے جو ایران ٹیلی ویژن سے بھی وابستہ رہے اور وہاں فارسی پروگراموں کی تشکیل و تر تیب دیتے رہے۔ ڈراما نگاروں میں اشفاق احمد، صفدر میر، کمال احمد رضوی، انتظار حسین، اطہر شاہ خاں، بانو قدسیہ، شوکت صدیقی اور ابصار عبد العلی شامل ہیں۔ با صلاحیت افراد کی محنت شاقہ نے ٹی وی ڈرامے کی راہیں متعین کرنے کے سلسلے میں بڑی سہولت پیدا کی۔</p>
			<p>پاکستان ٹیلی ویژن کے لیے پہلی سیریل ”شہر کنارے“ اشفاق احمد نے تحریر کی۔ پی ٹی وی کا یہ دور اردو ڈراموں کے حوالے سے تجرباتی بھی تھا۔ ۱۹۶۷ ء میں ریکارڈنگ مشین آ جا نے سے اداکاروں اور ہدایت کاروں کے سر پر مسلط خوف کا خاتمہ ہوا۔ اب اداکار سے غلطی سر زد ہو جانے پر اسے دوبارہ عکس بند کرنے کی سہولت موجود تھی۔ اس عمل نے ادا کار اور ہدایت کار کو اعتماد عطا کرنے کے ساتھ ساتھ ڈرامے میں وسعت کے امکانات کو بھی روشن کیا۔ ڈراما نگار، ہدایت کار اور اداکار کے لیے اب اس ذریعے کے فنی تقاضوں کو سمجھنا بھی ضروری تھا۔ اس دور میں بیرونی عکاسی کی مکمل سہولت تو تھی نہیں لہٰذا اپنی حدود میں رہتے ہوئے ڈراما نگاروں نے ریکارڈنگ کے لحاظ سے اس میں تبدیلیاں کرنا شروع کیں۔ جہاں بیرونی عکاسی کی ضرورت محسوس ہوئی وہاں منظر کو ویڈیو کیسٹ پر ریکارڈ کر لیا جاتا اور صورتحال کے درمیان پیش کر دیا جا تا تھا، جس سے ڈرامے کا تسلسل بر قرار رہتا۔ ۱۹۶۷ء میں کراچی مرکزبھی فعال ہوا۔ کراچی مرکز کی ابتدا اس وقت ہوئی جب ریکارڈنگ مشین موجود تھی لیکن براہ راست ڈراموں کو پیش کرنے کا سلسلہ بھی جاری رہا لیکن اس میں کسی حد تک کمی واقع ہو چکی تھی۔ کراچی مرکز کو ڈراما تیار کرنے کے سلسلے میں زیادہ دقت پیش نہیں آئی کیونکہ اس کے سامنے اس روایت کا پہلا باب پی ٹی وی لاہور مرکزکی صورت میں موجود تھا۔ یہ وہ دور تھا جس میں ٹی وی ڈرامے کا کوئی مقابل نہ تھا۔ یہی وجہ ہے کہ جو ڈرامے تکنیکی اور فنی لحاظ سے معیاری نہ تھے، وہ بھی بہتردکھائی دیے۔ میں نے یہاں ”مقبول“ یا ’شہر ت“ کا لفظ استعمال نہیں کیاکیونکہ ”معیاری“ ہونے اور ”مقبول“ یا ”مشہور“ ہونے کے معیارات میں بہت فرق ہے۔ لیکن اس کے باوجود اُس دور میں پی ٹی وی کے تیار کیے گیے ڈرامے اپنی فنی خوبصورتی اوراچھوتے موضوعات کے اعتبار سے موجودہ جدیدفنی معیارات کو مدنظر رکھ کر تیار کیے گئے ڈراموں کے برعکس اپنے دور کی سماجی حقیقتوں کی ترجمانی بہتر اور صحت مند انداز میں کر تے دکھائی دیتے ہیں۔ اس دور میں سنسر پالیسی سخت تھی لیکن اس کے باوجود نرم سنسر پالیسی کے تحت تیارکیے گیے موجودہ نجی ڈراموں کا معیار موضوعاتی اعتبار سے اس دور کے ڈراموں کے سامنے ہلکا محسوس ہو تا ہے۔ ”اس سے یہ اندازہ لگانا قطعی مشکل نہیں کہ موجودہ دور کے گلیمرس <annotation lang="en">(glamorous)</annotation> ڈراموں کے باوجود پی ٹی وی کے پرانے ڈرامے نہ تو فراموش کیے جا سکے، نہ فنی اعتبار سے وہ بعد کے ڈراموں سے مغلوب دکھائی دیتے ہیں۔“</p>
			<p>ہر ملک ایک الگ سماجی فضاکا حامل ہوتا ہے اور اس میں موجود سماجی تضادات ہی انھیں دوسرے ممالک کی تہذیب و ثقافت سے علاحدہ کر تے ہیں۔ ان کی روایات، تہذیب و ثقافت، رہن سہن ایک معاشرتی حصار ہے، جس سے نہ توعام فرد باہر نکل سکتا ہے اور نہ ہی کوئی کہانی کار۔ رہا معاشرتی تبدیلی کا معاملہ تو یہ افرادِ معاشرہ پر منحصر ہے کہ وہ اس تبدیلی میں مثبت کر دار ادا کر تے ہیں یا منفی۔ لاہور اورکراچی کے ایک نمایاں معاشرتی تضاد کا ذکر بھی یہاں ناگزیر ہے اور وہ یہ کہ لاہور شہر کی روایات اور اس کی ثقافت میں رکھ رکھاؤ، سادگی اور اپنی تاریخی تہذیب سے گہری وابستگی موجود ہے۔ جب کہ کراچی کی فضا میں آزادی، بے فکری اور چکا چوند کر دینے والی زندگی کا تاثر دکھائی دیتا ہے۔ اگر اسی فرق کو ملحوظ رکھا جائے تو یہ اندازہ لگانا مشکل نہیں کہ ”کراچی ٹیلی ویژن کا ڈراما خالصتاً تفریحی اقدار کو مدنظر رکھ کر بنایا جاتا ہے۔ جب کہ لاہور کا ڈراما اپنی ثقافت کی ترجمانی، مسائل کی نشاندہی اور ان کے حل کی کوشش کرتا دکھائی دیتا ہے۔ کراچی کے ڈرامے کی فضا میںگلیمر ہے جب کہ لاہور مرکز کے ڈرامے کی فضا میں گہرا فکری تاثر۔“</p>
			<p>لاہور مرکز سے براہ راست پیش کی جا نے والی سیریز میں ”اسٹوڈیو تھیئٹر“ اور ”ٹاہلی تھلے“ جو پی ٹی وی کی پہلی ڈراما سیریز تھیں، پیش کی گئیں۔ ۱۹۶۵ء کی جنگ کے سلسلے میں ”عظمت کے نشان“ بھی براہِ راست پیش کی گئی۔ اس کے علاوہ تاریخی سیریز میں ابصار عبد العلی کی ”سنگ میل“ بھی خصوصیت کی حامل ہے۔ لاہور ٹی وی نے اس دور میں جو ڈرامے پیش کیے وہ باعتبارِ موضوع اپنے اندر حقیقی سماجی روح سموئے ہوئے تھے۔ اپنے خاص ادبی رچائو کی وجہ سے کچھ کھیل لو گوں کی فہم سے بالا تر بھی تھے، شاید اسی وجہ سے ناظرین کی آراـ بھی ان ڈراموں کے متعلق سخت رہیں۔ ۱۹۶۹ء میں کچھ ڈرامے نجی سطح پر بھی تیار کیے گئے۔ ہم کہہ سکتے ہیں کہ پی ٹی وی میں نجی پروڈکشن پی ٹی وی کے اوائل ہی میں شروع ہو گئی۔ لیکن یہ پرائیویٹ پروڈکشن مستقل بنیادوں پرنہ تھی۔ ۱۹۶۹ء میں انور سجاد، فاروق ضمیر اور خالد سعید بٹ نے مل کر ایک پرائیویٹ ڈراما کمپنی بنائی اور اس کمپنی کا نام <annotation lang="en">”United Plays“</annotation> رکھا۔ اس کمپنی نے پی ٹی وی کے ساتھ معاہدہ کیا کہ ڈرامے کی تحریر سے لے کر اس کی تیاری تک کے تمام مراحل یہ حضرات خود طے کریں گے۔ لیکن تکنیکی سہولیات کی فراہمی اور ڈرامے کو نشر کرنے کی ذمہ داری پی ٹی وی اٹھائے گا۔ لہٰذا پی ٹی وی کی پہلی پرائیویٹ ڈراما سیریز ”کہانی کی تلاش <annotation lang="en">“ United Plays</annotation> نے تیار کی اور اسے ۱۹۶۹ء میں نشر کیا گیا۔ اس عنوان کے تحت ۲۵ کہانیاں پیش کی گئیں۔</p>
			<p>لاہور مرکز سے اس دور کی سیریز میں ابصار عبد العلی کی ”سنگ میل“، کمال احمد رضوی کی سیریز ”الف نون“ اور اس کے مقابلے میں کراچی سنٹر سے پیش کی جا نے والی پہلی ڈراما سیریز ”تیسرا آدمی“ بھی شامل ہے جسے سلیم چشتی نے تحریر کیا۔ کراچی مرکز کی پہلی ڈراما سیریل ”خدا کی بستی“ بھی جسے شوکت صدیقی نے لکھا، کامیاب تجربات میں شامل رہی۔ کراچی مرکز کو بھی ابتدا میں ادیب اور افسانہ نگار ہی میسر آئے۔ ان ڈراما نگاروں میں سلیم چشتی، حمید کاشمیری، اطہر شاہ خاں اور شوکت صدیقی جب کہ ہدایت کا روں میں آغا ناصر، عشرت انصاری، سید امیر امام، ظہیر بھٹی اور طارق عزیز شامل ہیں۔ لاہور مرکز کے نمایاں ڈراما نگاروں میںاشفاق احمد، ڈاکٹر انور سجاد، کمال احمد رضوی، انتظار حسین، سلیم چشتی جب کہ ہدایت کاروں میں اسلم اظہر، فاروق ضمیر، خالد سعید بٹ، ڈاکٹر انور سجاد اور فضل کمال نمایاں رہے۔ کراچی سنٹر کی بدولت لاہور مرکز کی دوسرے مراکز کے ساتھ مقابلے کی فضا ابھری اور اسی دور میں لاہور اور کراچی مرکز نے اپنی الگ الگ شناخت بنائی۔ ہمارے ہاں تھیئٹر خاطر خواہ پذیرائی حاصل نہ کر سکا البتہ ٹیلی ویژن ڈرامے نے اس شکوے کا ازالہ کر دیا۔ پی ٹی وی ڈراما اپنی اثر پذیری کے باعث گھر گھرپہنچا۔ فلم کی کہانی اور کر دار کسی دوسری دنیا سے تعلق رکھتے تھے جب کہ پی ٹی وی ڈراما گھر کی چار دیواری کی کہانی تھی۔ پی ٹی وی ڈرامے کی ہیروئن اسی دنیا کی تھی، اس میں اچھے اور برے لوگ بھی ویسے ہی تھے جیسے ہمارے ارد گرد دکھائی دیتے ہیں۔ ۱۹۷۲ء میں پاکستان ٹیلی ویژن لاہور مرکز نئی عمارت میں منتقل ہوا۔ اس ٹیلی ویژن مرکز میں تین اسٹوڈیوز، لائٹس، کیمرے اور دیگر تکنیکی سامان بھی موجود تھا۔ اب ٹیلی ویژن، ڈرامے کے تمام تقاضے پورے کرنے لگا۔ جہاں ضرورت محسوس ہوئی اور وسائل نے اجازت دی وہاںڈراما اسٹوڈیو سے باہرنکل کر اصل جگہوں پرپہنچااور موضوعات کونئے اور حقیقی رنگ میں پیش کیا جانے لگا۔</p>
			<p>۱۹۷۲ء میں امر تسر ٹیلی ویژن اسٹیشن کا افتتاح ہوا۔ اس ٹیلی ویژن اسٹیشن کی تعمیر میں بھارتی وزارتِ ثقافت کا کوئی حصہ نہ تھا بلکہ یہ ٹیلی ویژن اسٹیشن خالصتاً بھارت کے دفاعی بجٹ سے تیار کیا گیا۔ اس مرکز کا مقصد پی ٹی وی ڈرامے کے ذریعے کی گئی معاشرتی سدھار اور بہتری کی کوششوں کو ناکام کرنااور بھارتی ثقافت کے ذریعے پاکستانی ثقافت پراپنی چھاپ مرتب کرنا تھا۔ بھارت نے پاکستان ٹیلی ویژن ڈراموں کی بدولت ٹی وی جیسے ذریعۂ ابلاغ کی اہمیت کا بخوبی ادراک تو کر لیا لیکن کمزور حکمت عملی کی بدولت اور باوسائل ہونے کے باوجود بھی بھارت ڈرامے کے میدان میں کوئی خاطر خواہ مقام حاصل کر نے میں ناکام رہا۔</p>
			<p>۸۰–۱۹۷۰ء کی دہائی میںبھارت کوپاکستانی ڈراموں کے مقابلے کے لیے اشدمحنت درکار تھی۔ سو محنت شاقہ کی بجائے بھارتی ٹی وی نے پی ٹی وی ڈراموں کے مقابلے کے لیے اپنی فلموں کا سہارا لیا۔ اتوار، منگل، بدھ اور جمعہ ایسے روز تھے، جن دنوں پی ٹی وی پرکھیل پیش کیے جا تے تھے۔ دور درشن نے بھی اپنی فلموں کے لیے یہی روز اورتقریباًیہی اوقات کار مقرر کیے۔ یہ پاکستانی سماجی اقدار اور ثقافت پر ان کی پہلی با ضابطہ یلغار تھی۔ لیکن اس کے باوجود بھی پی ٹی وی ڈراما اس وقت اتنا مضبوط تھا کہ بھارتی فلمیں ان ڈراموں کے سامنے بے بس نظر آ ئیں۔ ان ڈراموں میں ایسی سماجی حقیقتیں اور تہذیبی رچاؤ تھا جو نہ تو پاکستانی فلموں اور نہ ہی اس دور کی بھارتی فلموں میں دکھائی دیتا ہے۔ اس لیے پی ٹی وی ڈرامے نے سر حد پار بھی اپنی دھاک بٹھائی۔ بھارت کی یہ کوشش بھی رہی کہ پاکستانی ہدایت کار اور ڈراما نگار بھارت آئیں اور اُن کے ٹی وی ملازمین اور لکھاریوںکو تربیت بھی دیںلیکن ان کی یہ کوشش کامیاب نہ ہو سکی۔ اس سلسلے میں اشفاق احمد بتاتے ہیں:</p>
			<blockquote>
				<p>انڈیا (بھارت) کے ادارہ ابلاغ کے ایک اعلیٰ عہدے دار <annotation lang="en">Mr. Patik</annotation> پاکستان کے دورے پر آئے اور ہمیں کہا ”کیا یہ ممکن نہیں کہ آپ کے ڈراما نویس اور ہدایت کار ہمارے ٹیلی ویژن عملے کو ٹریننگ دینے بھارت آئیں۔ “ لیکن ایسا ممکن نہ تھا۔ ہم نے انھیں پاکستان آنے کا مشورہ دیا۔ مثل ہے کہ ”پیا سا کنوئیں کے پاس جا تا ہے، کنواں پیاسے کے پاس نہیں آتا۔ “ لہٰذا ان کی یہ کوشش کامیاب نہ ہو سکی۔</p>
			</blockquote>
			<p>ان دو دہائیوں میں پی ٹی وی کو محمد نثار حسین، یاور حیات، کنور آفتاب، افتخار عارف، مدبّر رضوی، قاسم جلالی اور نصرت ٹھاکر جیسے ہدایت کارمیسر آئے۔ ان ہدایت کاروں کے ساتھ ساتھ ڈراما نگاروں میں بانو قدسیہ، اشفاق احمد، انور سجاد، صفدر میر، ابصار عبد العلی، منو بھائی، قمر علی عباسی، حمید کاشمیری، فاطمہ ثریا بجیا، حسینہ معین، جمیل ملک اور امجد اسلام امجدبھی نمایاں رہے۔ ان افراد کی شبانہ روز محنت، لگن، توجہ اور تخلیقی مزاج نے پاکستانی اُردو ڈرامے کی روایت کو استحکام بخشا۔ لاہور مرکز سے اس دور میں پیش کی گئی سیریلز میں سے ”جھوک سیال“، ”ضرب جمع تقسیم“، ”جگ بیتی“ اور ”وارث“ نے مقبولیت حاصل کی۔ کراچی سنٹر سے حسینہ معین کی، ”کرن کہانی“ اور ”انکل عرفی“، فاطمہ ثریا بجیا کی ”شمع“ اور ”آگہی“ اور حمید کاشمیری کی ”سائبان“ جیسی مقبول سیریلز پیش کی گئیں۔ خصوصاً ۸۰ء کی دہائی میں ڈراما نگاری کے میدان میں اشفاق احمد، بانو قدسیہ، صفدر میر، حسینہ معین، فاطمہ ثریا بجیا اور امجد اسلام امجدنے اپنی دھاک بٹھائی۔ ۱۹۷۶ ء میں پی ٹی وی کی نشریات رنگین کر دی گئیں۔ پی ٹی وی کی طرف سے پیش کیا جانے والا پہلا رنگین کھیل ”پھولوں والوں کی سیر“ تھا، جسے اشفاق احمد نے تحریر کیا۔ سیریز کے سلسلے میں پی ٹی وی نے اشفاق احمد کی لا زوال سیریز ”ایک محبت سو افسانے“، ”اور ڈرامے“ صفدر میر کی تاریخی سیریز، ”آخر شب“ اور ”زنجیر“ پیش کیے گئے۔ اس کے علاوہ سیریز کے تحت مختلف مصنفین کے تحریر کردہ کھیل بھی پیش کیے گئے جو خاصے مقبول ہوئے۔ ان ڈراموں کو دیکھ کر ہی بھارت نے ٹیلی ویژن ڈرامے کی تکنیک سیکھی، یہی نہیں اپنی آرٹ فلموں میںایسے معاشرتی موضوعات کو پیش کرنا شروع کیا جو کسی حد تک بھارت اور پاکستان میں ایک ہی سماجی اور علاقائی نوعیت کے حامل تھے۔ پی ٹی وی نے اپنے کھیلوں کے ذریعے بھارتی فلمی صنعت سے وابستہ اہل قلم اور پیش کار حضرات کو فلم کے ذریعے اُن کے اپنے معاشرتی مسائل پیش کرنے کی راہ سجھائی۔ بھارتی فلم انڈسٹری نے اس کی تقلید بھی کی لیکن رفتہ رفتہ بھارتی فلموں میں ان موضوعات کو بھونڈے انداز میں پیش کیا جانے لگا۔ یوںاُن کی کمرشل اور آرٹ دونوں طرح کی فلموں میں عامیانہ پن عود کر آیا۔ ۷۰ء اور ۸۰ء کی دہائی میں پیش کیے گئے کھیلوں نے ایک بہتر معیار قائم کیا لیکن اس دور کے آخر میں پی ٹی وی کے لیے اپنے ہی قائم کردہ معیار کو برقرار رکھنا مشکل بھی دکھائی دیتا ہے۔</p>
			<blockquote>
				<p><annotation lang="en">All those connected with our TV should keep in mind that entertainment is not the objective but a means. The objectives must be educative, but if they are put on the TV without the basic element of entertainment they will be ineffective. And entertainment requires some freedom of treatment. Increasingly our TV takes entertainment. More and more viewers are turning away from it which is a pity because there is precious little out side the TV to divert them from pursuits which could actually be socially harmful.</annotation></p>
			</blockquote>
			<p>ـرفتہ رفتہ معیار پر کم اورکھیلوں کی تعداد بڑھانے پر زیادہ توجہ صرف کی جانے لگی۔ یہ تبدیلی نمایاں تو نہ تھی لیکن مستقبل قریب کی مبہم جھلک ضرور تھی۔ خالصتاً مقبولیت کو مدِ نظر رکھ کر تیار کیے جانے والے ڈراموں میں معیار کے حوالے سے ترقیِ معکوس کا عمل ہوا۔ ان ڈراموں میں شادی بیاہ کے قصے، محبت کی کہانیاں، غیر مذہبی رسومات، ذاتی رنجشوں اور جائداد کے تنازعوںہی کی باز گشت سنائی پڑتی ہے۔ پی ٹی وی ڈرامے کو مقبولیت اور معیارکے اعتبار سے کھیل ”وارث“ نے استحکام بخشااور اس کھیل کی پیروی میں کئی سنجیدہ موضوعات کی جانب پیش رفت بھی ہو ئی۔ جیسے ابتدامیں ناقدین فن نے اردو تھیئٹر کی درست سمت متعین کی اسی طرح پی ٹی وی ڈرامے کے معیار کو بہتر بنانے میں اس دور کے ناقدین فن کی خدمات سے بھی صرفِ نظر نہیں کیا جا سکتا۔ اس دور میں ٹی وی ڈراما کے ناظرین کے علاوہ ٹی وی ڈرامے کے فنی امور اور تکنیکی معاملات سے آگاہی رکھنے والے لوگ بھی موجود تھے جو اخبارات و رسائل میں بے لاگ تبصرے تحریر کرتے۔ اس حوالے سے ڈاکٹر انور سجاد کہتے ہیں:</p>
			<blockquote>
				<p>اس دور میں صحت مند تنقیدی رویہ موجود تھا، جس کی بدولت ہماری خامیوں کی نشاندہی ہو تی۔ کراچی سے عنایت اللہ، لاہور سے صفدر میر، خالد احمد اور حمید شیخ ٹی وی ڈرامے پر بے لاگ تبصرہ کر تے تھے۔ ہم گھبراتے کہ نہ جانے ڈراما نشر ہونے کے بعد اگلے روز ہمارے ساتھ کیا سلوک ہو؟</p>
			</blockquote>
			<p>پی ٹی وی سے وابستہ اس دور کے تمام افراد خواہ وہ ڈراما نگار تھے یا ہدایت کار، اس ذریعۂ ابلاغ کی اہمیت سے بخوبی آگاہ تھے۔ پی ٹی وی ایک نظریاتی تجربہ گاہ بھی تھی جس میں ڈراما نگاروں اور ہدایت کاروں کو ہر طرح سے موضوعا تی، فنی وتکنیکی تجربات کرنے کی سہولت مہیاکی گئی۔</p>
			<p>دنیا بھر کی کلا سیک فلمیں۸۰ سے ۱۲۰ منٹ کے دورانیے پر مشتمل ہوتی ہیں۔ شاید اسی خیال نے یہ تحریک پیدا کی ہو کہ ایسی ٹیلی فلمیں یا طویل کھیل کیوں نہ تیار کیے جائیں جو ہمارے معاشرے اور تہذیب کی عکاسی کر نے کے علاوہ ہمارے مسائل کی نشاندہی بھی کریں۔ طویل دورانیے کے سلسلے میں ایک ٹیلی پلے ”کوئل“ تیار کیا گیا، اسے انور سجاد نے تحریر کیاجس کا دورانیہ تقریباً۱۰۰منٹ تھا، لیکن بعض معاملات کے پیشِ نظر یہ کھیل پیش نہ کیا جا سکا۔ بعد ازاں ٹیلی فلم تیار کرنے کی ایک اور کوشش کی گئی۔ اس ٹیلی فلم کے لیے خواجہ معین الدین کا سکرپٹ ”لال قلعے سے لالو کھیت تک“ کا انتخاب کیا گیا اور اس کی ہدایت کاری کے لیے ضیا محی الدین کو چنا گیا، لیکن یہ ٹیلی فلم بھی تیاری کے مراحل طے نہ کر سکی۔ پھر ”فلسطین میرا پیار“ عنوان کے تحت منو بھائی سے سکرپٹ لکھوایا گیا۔ اسے تیار کرنے کی ذمہ داری کنور آفتاب کو سونپ دی گئی۔ لیکن بعض وجوہ کی بنا پر یہ کوشش بھی تشنۂ تکمیل رہی۔ تیسری کوشش پروڈیوسر محمد نثار حسین نے کی۔ اشفاق احمد نے ”نور باف“ کے عنوان سے کہانی تحریر کی اور اسے آخر کار تیار بھی کر لیا گیا۔ ”نور باف“ کے معانی ہیں ’کھڈی کی مدد سے کپڑا تیار کرنے والا‘ ۔ ”نور باف“ کے حوالے سے امروز میں شائع ہونے والا تبصرہ پڑھیے:</p>
			<blockquote>
				<p>”نور باف“ اشفاق احمد کے پسندیدہ موضوع پر مبنی فلم ہے، جس میں ایمان اور شیطان … سچائی اور جھوٹ، حیوانیت اور انسانیت، سر داری اور خواری کے درمیانی ”اور“ کی تلاش رہتی ہے۔ او ریہ ”اور“ دور ہی ہو تا چلا جاتا ہے … اور اگر کچھ باقی رہتا ہے تو مکالمے، بے تحاشا مکالمے، علمیت کی برسات، بے جوڑ علامتیں … بے مقصد توجیہات، بے بنیاد انسانی حوالے … کہانی میں پہروں کو ئی سانحہ، کوئی واقعہ نہیں ہوتا۔</p>
			</blockquote>
			<p>کھیل فنی و موضوعاتی اعتبار سے اتنا مضبوط نہ تھا کہ اسے طویل دورانیے کا رجحان ساز کھیل کہا جا سکے، لیکن اس کے باوجودیہ کھیل پی ٹی وی کے طویل کھیلوں کے سلسلے میں کلیدی حیثیت کا حامل ہے اور اس کی اہم وجہ اس کھیل کا تجرباتی بنیادوں پر تیار کیا جانا تھا۔ طویل کھیل تقریباً فلم جیسا ہی ہوتا ہے جس میں اہم مماثلت دورانیہ ہے، لیکن اس میں تفریحی عنصرکے کم اور ذریعے کے مختلف ہونے کی بدولت کئی تبدیلیاں ناگزیربھی ہیںجس کا اندازہ ہمارے ڈراما نویسوں اور پروڈیوسر حضرات کو کھیل پیش کرنے کے بعد ہوا۔ پاک و ہند کی فلم میںبلحاظِ موضوع تفریحی عنصرہی غالب رہا ہے اورپی ٹی وی کے طویل دورانیے کے اس کھیل میں نہ صرف تفریحی عنصر مفقود تھابلکہ معاشرتی عدم مساوات، اچھائی اور برائی کی بوجھل فلسفیانہ توجیہ نے اس کھیل کومزیدبوجھل بنا دیا اوریوںاس کھیل کے فلسفیانہ موضوع کا ابلاغ بھی نہ ہو سکا۔ لیکن اس کھیل کاتجربہ دیگر ڈراما نگاروں کے لیے اس فکر کا باعث ضروربنا کہ طویل کھیل معاشرتی سچائیوں کو پیش کرنے کا بہترین ذریعہ تو ہیں لیکن تفریح کے عنصر سے خالی ہونے کی صورت میں یہ کھیل بے معنی ہیں۔ ”نور باف“ کامیاب تجربہ تو نہ تھا البتہ اس کھیل کی بدولت محمد نثار حسین کو طویل دورانیے کے کھیل تیار کرنے کی اجازت ضرور مل گئی۔ ان کھیلوں کی تیاری کے لیے  <annotation lang="en">”Television Special Production“</annotation> کے نام سے لاہور مرکز میں ایک شعبہ قائم کیا گیا، جس کی سر براہی محمد نثار حسین کے سپردتھی۔ محمد نثار حسین <annotation lang="en">cinematography</annotation> کی تعلیم اور ٹیلی ویژن ڈرامے کا وسیع تجربہ رکھتے تھے۔ کھیل ”نور باف“ کے بعدخصوصی پروڈکشن کے توسط سے پیش کیا جانے والاپہلاطویل کھیل ”کانچ کا پل“ تھا جسے یونس جاوید نے تحریر کیا اور اس کھیل کا دورانیہ ۱۲۴ منٹ تھا۔ اب طویل دورانیے کے کھیل تفریحی اور اصلاحی معاملات کو مدنظر رکھ کر پیش کیے جانے لگے، اس دوران کبھی کبھار ایسے کھیل بھی پیش کیے جاتے جن میں خالصتاً سماجی قباحتوں کی جانب نشاندہی ہوتی۔ ان میں اشفاق احمد کے کھیل ”فہمیدہ کی کہانی استانی راحت کی زبانی“، ”ننگے پائوں“، امجد اسلام امجد کا کھیل ”دکھوں کی چادر“، ڈاکٹر انور سجاد کا کھیل ”امید بہار“، سلیم چشتی کا کھیل ”خوابوں کا جنگل“، انتظار حسین کا کھیل ”زمانے“، مرزا اطہر بیگ کا کھیل ”دھند میں راستہ“ اور جمیل ملک کا کھیل ”تیسرا راستہ“ قابل ذکر ہیں۔ ۸۰ء سے ۹۰ء تک پی ٹی وی نے طویل دورانیے کے کئی کھیل پیش کیے جو کامیاب رہے۔</p>
			<p>مارشل لا دور میں بالغ نظر اور بے باک ڈراما نگاروں پر کچھ عرصہ پابندیاں بھی رہیں، لیکن یہ صورتحال پی ٹی وی ڈرامے پر زیادہ اثر انداز نہ ہو سکی۔ ویسے بھی مارشل لا حکومت کو ابلاغ کے پروگراموں سے زیادہ دلچسپی نہیں ہو تی کیونکہ وہ اپنے مقاصد حاصل کرنے کے لیے رائے عامہ ہموار کرنا ضروری نہیں سمجھتی بلکہ انھیں بزور شمشیر حاصل کرنے پر زیادہ زور صرف کرتی ہے۔ یہ غرض زیادہ تر جمہوری حکومت کے سربراہان کو ہوتی ہے کہ ٹی وی پروگراموں میں اُن کے حکومتی نقطۂ نظر کو ہی اجاگر کیا جائے۔ یہ ہمارے ڈراما نگاروں کی دور اندیشی تھی کہ ہر دور میں متنازعہ موضوعات کو بڑی عمدگی اور سلیقے سے ایسے پیش کیا گیا جیسے نیم کی کڑوی گولی کو شکر کے شیرے میںلپیٹ کر مریض کو کھلا یا جائے۔ معیار اور مقبولیت کے لحاظ سے اس دور میں لاہور مرکز کے ڈراما سیریل ”وارث“، کراچی مرکز کی ڈراما سیریلز ”کرن کہانی“ اور ”آگہی“ جب کہ لاہور مرکز کی سیریز میں صفدر میر کی ”آخر شب“، اشفاق احمد کی ”ایک محبت سو افسانے“، ”اور ڈرامے“، کراچی سے ”راستے“ جسے شوکت صدیقی، حمید کاشمیری، سلیم احمد اور سلیم چشتی نے تحریر کیا، اور کمال احمد رضوی کی سیریز ”چور دروازہ“ نے بہت کامیابی حاصل کی۔ پی ٹی وی ڈرامے کے لیے ۷۰ ء سے ۸۰ء تک کادور ایسا تھا جس میں ٹی وی ڈرامے کی مقبولیت میں بے پنا ہ اضافہ ہوا۔ پی ٹی وی ڈرامے کے معیار نے ۸۰ء تک ڈرامے کی روایت کے دامن کو مضبوطی سے تھامے رکھا، لیکن آ نے والے عشروں میں معیار کی گرفت سے روایت کا یہ دامن چھوٹتا دکھائی دیتا ہے۔ ۱۹۸۰ء میں ٹیلی ویژن کو خود مختار ادارے کے تحت پروگرام چلانے کا اختیار دے دیا گیا۔ اسے خود غرضی، حکومتی مفاد پرستی یا پھر ادارے کے ارباب اختیار کے ذاتی عناد پر محمول کر لیں، بہر حال یہ ایک بڑی غلطی تھی جس سے پی ٹی وی کے اُردو ڈرامے کو نا قابلِ تلافی نقصان پہنچا۔ اس خود مختاری کے بعد پی ٹی وی ڈرامے کو اپنے زیادہ تر اخراجات سپانسرز ہی کے ذریعے برداشت کرنا تھے۔ لاہور مرکز کے ڈراموں کی برتری منجھے ہوئے ڈراما نویسوں کے علاوہ ہدایت کاروں کی بھی مر ہونِ منت ہے۔ محمد نثار حسین، یاور حیات، کنور آفتاب، نصرت ٹھاکر، ساحرہ کاظمی، شہزاد خلیل اور قنبر علی شاہ کے نام اس کامیابی میں برابر کے حصے دار ہیں۔ ان ہدایت کاروں نے اس دور میں ٹی وی ڈرامے کے فروغ کے لیے گراں قدر خدمات انجام دیں اور ان تمام ہدایت کاروں کا اندازِ فکرپیشکش کے اعتبار سے نمایاں طور پر ایک دوسرے سے مختلف بھی رہا۔</p>
			<p>۸۰ء سے ۹۰ء تک پچھلے ڈیڑھ عشرے کی نسبت سیریلز کی تعداد میں اضافہ ہوا، لیکن قدرے کم سیریلز ہی توجہ کا مرکز بنیں۔ اس کمی کو کسی حد تک طویل دورانیے کے کھیلوںنے پوراکیا۔ لاہور مرکزکے منجھے ہوئے ڈراما نگاروں میںاشفاق احمد، بانو قدسیہ، منو بھائی، ڈاکٹر انور سجاد اور سلیم چشتی سرفہرست تھے جب کہ اس عشرے میں جو مزید ڈراما نگار متعارف ہوئے ان میں لاہور مرکز کے نمایاں ناموں میں یونس جا وید، امجد اسلام امجد، جمیل ملک، اصغر ندیم سید، مستنصر حسین تارڑ اور عطا ء الحق قاسمی شامل ہیں۔ کراچی مرکز سے عبد القادر جونیجو، حسینہ معین، فاطمہ ثریا بجیااور نور الہدیٰ شاہ کے نام قابل ذکر ہیں۔ ان ڈراما نویسوں کی کوششوں سے پی ٹی وی ڈراما نئی جہتوں سے روشناس ہوا۔ ان میں سے کچھ کے جوہر سیریلز جب کہ کچھ کے طویل دورانیے کے کھیلوںمیں کھُلے۔ اسی عشرے میں کراچی مرکز کی سیریلز میں سے حسینہ معین کا ”اجنبی“، ”دھوپ کنارے“، عبد القادر کا ”دیواریں“ نور الہدیٰ شاہ کا ”جنگل“ اور ”حواکی بیٹی“ فاطمہ ثریا بجیا کا ”انا“ آغا رفیق کا ”سنہرے دن“ حمید کاشمیری کا ”شکست آرزو“ انور مقصود کا ”آنگن ٹیڑھا“ اور لاہور مرکز سے سلیم چشتی کا ”نشیمن“ امجد اسلام امجد کا ”سمندر“، ”وقت“، ”رات“ انتظار حسین کا ”دھوپ“ اصغر ندیم سید کا ”دریا“، ”آسمان“، ”پیاس“ اور ”خواہش“ منو بھائی کا ”باؤ ٹرین“ اور ”ابا بیل“ اور عطاء الحق قاسمی کا ”خواجہ اینڈ سن“، اپنی شناخت بنانے میں کامیاب رہے۔ سیریز میں لاہور مرکز سے بانو قدسیہ کی ”تما ثیل“ یونس جاوید کی ”اندھیرا اُجالا“، منو بھائی کی ”سونا چاندی“، انور سجاد کی ”نگار خانہ“ اور کراچی مرکز سے منظر امام کی ”سچی کہانیاں“، حمید کاشمیری کی ”سہارے“، کمال احمد رضوی کی ”مسز شیطان“ بھی مقبول ہوئیں۔</p>
			<p>طویل دورانیے کے کھیلوں میں یونس جاوید کا ”کانچ کا پل“، ”وادی پر خار“، ”اسٹیٹس“، اشفاق احمد کا ”چور بخار“، ”فہمیدہ کی کہانی استانی راحت کی زبانی“، بانو قدسیہ کا ”چٹان پر گھونسلا“، ”زرد گلاب“، ”انجانے میں“، ”شکایتیں حکایتیں“، ”فٹ پاتھ کی گھاس“، امجد اسلام امجد کا ”دھند کے اس پار“، ”اپنے لوگ“، ”شام سے پہلے“، انتظار حسین کا ”زمانے“، منو بھائی کا ”دروازہ“، ”آدھے چہرے“، ”گھر سے نکلے“، ”ڈیڈ لائن“، ڈاکٹر انور سجاد کا ”صبا اور سمندر“، ”رسی کی زنجیر“، ”امید بہار“، جمیل ملک کا ”سچا جھوٹ“، ”تیسرا راستہ“، ”ہزاروں خواہشیں“، انور مقصود کا ”مرزا اینڈ سن“، ”نہ قفس نہ آشیانہ“، مرزا اطہر بیگ کا ”کیٹ واک“ جیسے طویل ڈراموں نے کامیابی حاصل کی۔ جیسے اس عشرے میں بہت سی سیریز اور سیریلزکامیاب نہ ہو سکیں ویسے ہی کچھ طویل دورانیے کے کھیل بھی کامیاب نہ ہوئے۔ اس کی وجہ بھارتی فلم انڈسٹری کا پھلنا پھولنا، وی سی آر کی مقبولیت اور ہمارے ڈراموں میں موضوعات کی یکسانیت سبھی شامل ہیں۔ لیکن تعداد اورمعیار کے اعتبار سے پاکستان ٹیلی ویژن کے طویل دورانیے کے کئی کھیلوںکی تو نظیر نہیں ملتی۔ ایک طرف تو ان طویل دورانیے کے ڈراموں کے ذریعے ہماری معاشرتی قدروں کی نہ صرف پہچان ہوئی بلکہ مسائل کی بھر پور انداز سے نشاندہی بھی ہوئی۔ دوسرا ان ڈراموں نے کسی حد تک فلمی اثرات کا مقابلہ بھی کیا۔ صفدر میر کہتے ہیں:</p>
			<blockquote>
				<p>طویل دورانیے کے کھیلوں کا یہ سلسلہ ہمارے یہاں پڑھے لکھے طبقے کے لو گوں کی ضرورت کو پورا کر تا ہے۔ اس کے علاوہ ہمارے ہاں جو فلم کا میڈیا ہے وہ ایسے لو گوں کے ہاتھوں میں ہے جن کا تہذیبی معیار کوئی اونچا نہیں۔</p>
			</blockquote>
			<p>ان کھیلوں کو بیرونِ ممالک بھی اتنی ہی پذیرائی حاصل ہوئی جتنی پاکستان میں حاصل ہوئی۔ بھارت کے <annotation lang="en">”Puna Institute“</annotation> میں یہ ڈرامے اس ذریعے کی پیشہ ورانہ تعلیم حاصل کر نے والے طلبہ کو تر بیت کے لیے دکھائے جاتے ہیں۔ بھارت کی کئی آرٹ فلموں میں بھی موضوعات اور تکنیک کے حوالے سے ہمارے کھیلوں کا عکس دکھائی دیتا ہے۔ پی ٹی وی طویل دورانیے کا کھیل زیادہ سے زیادہ تین روزمیں تیار کر تا تھا۔ جب کہ بھارت کی آرٹ فلم بسا اوقات مہینوں میں تیاری کے مراحل طے کرتی۔ ان کی آرٹ فلمیں، منڈی، شرط، اجازت، ہمارے طویل دورانیے کے کھیلوں سے متاثر ہو کر ہی تیار کی گئیں۔</p>
			<p>۱۹۶۴ء سے ۱۹۹۰ء تک پی ٹی وی لاہور مرکز سے جن اداکاروں کی پہچان بنی ان میںروحی بانو، عظمی گیلانی، طاہرہ نقوی، خالدہ ریاست، نجمہ محبوب، خورشید شاہد، ثمینہ احمد، عطیہ شرف، یاسمین امتیاز، خورشید احمد، سلیمہ ہاشمی، ریحانہ صدیقی، نگہت بٹ، بندیا، فوزیہ درانی، عارفہ صدیقی، ثروت عتیق، صبا حمید، سیمی راحیل، سکندر شاہین، خالد سعید بٹ، کمال احمد رضوی، رفیع خاور، سلمان شاہد، شعیب ہاشمی، فاروق ضمیر، انور سجاد، محبوب عالم، علی اعجاز، جمیل فخری، آغا سکندر، افضال احمد، محمد قوی خان، اورنگ زیب لغاری، خیام سرحدی، آصف رضا میر، نعیم طاہر، عابد کاشمیری، فردوس جمال، محمود اسلم، سلیم ناصر، عابد علی، عرفان ہاشمی، ایوب خان، نذر حسینی، سجاد کشور، بدیع الزماں، فخری احمد، محمد زبیر، راشد محمود، غیور اختر، سہیل اصغر، عرفان کھوسٹ اور خالد عباس ڈار نمایاں ہیں۔ جب کہ۱۹۸۰ء سے ۱۹۹۰ء کے دوران ڈرامے کے پروڈیوسرز میں راشد ڈار، ایوب خاوراور شوکت زین العابدین مثبت اضافہ ثابت ہوئے۔</p>
			<p>۱۹۹۰ء کا دورپی ٹی وی کے لیے مقابلے کا دور ثابت ہوا۔ اس وقت تک بھارت میں نجی ٹیلی ویژن کی نشریات شروع ہو چکی تھیں اور بھارتی فلموں کووی سی آر ٹیپ پر بھی منتقل کیا جا رہا تھا۔ یہ فلموں کے ذریعے پاکستانی ثقافت پر بھارت کی دوسری یلغار تھی۔ پابندی کے باوجود بھارت سے بڑی تعداد میں ان فلموں کو سمگل کیا گیا۔ بھارتی فلموں نے پی ٹی وی ڈرامے کو تو جو نقصان پہنچانا تھا وہ پہنچایا لیکن اُس نے پاکستانی فلمی صنعت کا بھی دیوالیہ نکال دیا۔ اس دیوالیے میں جہاں بھارتی فلموں کی عمل داری شامل رہی وہاں ہماری فلمی صنعت سے وابستہ پیشکاروں، اداکاروں اور ہدایت کاروں کی فلم کے جدید اصولوں سے عدم واقفیت اور وسائل کی کمی نے بھی نمایاں کردار ادا کیا۔ بھارتی فلم نے رفتہ رفتہ اپنی ثقافت کو چھوڑکرنیم مغربی ثقافت کو اپنالیا اور پھر بھارتی نجی ٹی وی چینلز پر اُس ثقافت اور تہذیب کی بھونڈی نقل بھی پیش کی جانے لگی۔ بھارتی فلم تو ویسے ہی وی سی آرکے ذریعے ہمارے ہاں متعارف ہو چکی تھی اُس پر طرہ، ڈش انٹینا نے بھی رہی سہی کسر نکال دی۔ ۹۰ء تک پہنچتے پہنچتے پاکستان ٹیلی ویژن ڈرامے کے معیار پر سمجھوتا ہوتا دکھائی دیتا ہے۔ اُس وقت تک پاکستان ٹیلی ویژن <annotation lang="en">independent corporation</annotation> بھی بن چکا تھا۔ لہٰذا اشتہارات کی غرض سے زیادہ تر ڈرامے مقبولیت اور خالصتاً تفریحی مقاصد کو مد نظر رکھ کر تحریر کیے جانے لگے۔ ڈرامے کی تکنیک سے لے کر پیشکش اور موضوعات سب کو بھارتی ٹی وی نے پی ٹی وی سے مستعار لیا۔ دور درشن پر تاریخی کھیل <annotation lang="en">”The Sword of Tipu Sultan“</annotation>، ہندوؤں کا تاریخی و مذہبی کھیل، ”مہا بھارت“، ڈرامہ سیریلز ”کویتا“ اور ”واہ جناب“ ہر اتوار کی صبح پیش کی جانے لگیں۔ مقابلے اور مالی منفعت کے مقاصد کی بدولت ٹیلی ویژن ڈرامے میں حقیقت سے دوری کی فضا پیدا ہونے کے ساتھ ساتھ تخلیقی رویوں میں بھی سطحیت در آئی۔ ڈش انٹینا کی بدولت پی ٹی وی کے مقابلے پر کئی بیرونی نشریات کے دروازے بھی کھل گئے۔ ستم ظریفی یہ کہ ہمارے ارباب حل و عقد نے اس مقابلے کے لیے کوئی واضح حکمت عملی طے نہ کی۔</p>
			<p>۱۹۹۱ء سے ۲۰۰۰ء تک کے دور کو کسی حد تک پاکستان ٹیلی ویژن ڈرامے کے بحران سے تعبیر کیا جا سکتا ہے۔ ۱۹۹۱ء میں پی ٹی وی کارپوریشن نے ایک فیصلے کے مطابق نجی شعبے سے تیار شدہ پروگراموں کو خریدنے کا فیصلہ کیا۔</p>
			<blockquote>
				<p><annotation lang="en">Pakistan Television Corporation's decision to purchase programmes prepared by the private sector has been widely hailed. Following the implementation of this decision PTV has embarked upon a new era as a private sector has started supplementing the people.</annotation></p>
			</blockquote>
			<p>اس فیصلے سے ٹی وی ڈرامے کے نئے دور کا آغاز ہوا۔ اس سلسلے کی اہم کڑی جو پی ٹی وی کے لیے خوش آئند ثابت نہ ہوئی وہ پاکستان کا پہلا نجی ٹیلی ویژن چینل <annotation lang="en">STN</annotation> تھا۔ <annotation lang="en">STN</annotation> نے اپنی باقاعدہ نشریات کا آغاز ۱۹۹۱ء میں کیا۔ اس چینل سے ایک بڑی تنظیم حرکت میں آئی جس سے ڈراما براہِ راست متاثرہوا۔ اس ادارے نے خاص طور پر پی ٹی وی کے ڈراما نگاروں سے لے کر ہدایت کاروں، فنکاروں اور تکنیکی شعبے سے تعلق رکھنے والے افراد کو اپنے مقاصد کے حصول کے لیے بطریق احسن استعمال کیا۔ لیکن پرائیویٹ سیکٹر کی ابتدا کے باوجود ٹیلی ویژن ڈرامے کی روایت میں اب بھی سچائی اور عصری سماجی زندگی کی جھلک نجی ٹی وی ڈرامے کی نسبت بہتر تھی۔ پرائیویٹ ٹیلی ویژن نے ہدایت کار کی جگہ خالصتاً کاروباری افراد کو متعارف کرایا۔ جس طرح ہماری فلم انڈسٹری کو تباہ کرنے میںسرمایہ کار کا عمل دخل نمایاں رہا، اسی طرح نجی ڈراما بھی سرمایہ کار کی زد میںآیا۔ اس سے ڈراما بامقصد موضوع اور معیاری تفریح سے دور ہوتا گیا۔ ایسے لو گوں کے نزدیک اخلاقی اقدارغیر اہم تھیں۔ بس کچھ بھی ہو منافع حاصل ہونا چاہیے اور یہی ان سرمایہ کاروں کا بنیادی مقصد تھا۔ جن انتہائی پیشہ ورانہ صلاحیتوں کے حامل اور گھاگ افراد نے اس نیٹ ورک کا چارج سنبھالا انھوں نے ڈراموں کی تشہیر کے لیے ایسے حربے اختیار کیے جنھیں مارکیٹ میں نئی اشیا فروخت کرنے والے تاجر حضرات استعمال کرتے ہیں۔ جیسا کہ پہلے کسی شے کو فروخت کرنے کے لیے مناسب تشہیر کے ساتھ ساتھ شے کے معیار کو بھی بہتر رکھا جائے لیکن جیسے ہی شے کی مقبولیت میں اضافہ ہو تو تشہیر کے انداز کو تومزید پرکشش بنا دیا جائے لیکن معیار پر سمجھوتا کر لیا جائے۔</p>
			<blockquote>
				<p><annotation lang="en">To some the only reason for STN's overwhelming popularity is its publicity campaigns and its success in presenting its programmes in a much better way than they really are. Its approach is much more professional than PTV's as it is run by the people who know how to attract the viewers and advertisers, publicize their serials and hire the services of best possible people in every field. … After "Chand Grehan" STN has not telecast a standard Urdu serial or series but they still succeed in getting a lot of advertisement every time as they are backed up by very well planned publicity campaigns.</annotation></p>
			</blockquote>
			<p>یہاں یہ ذکر خارج از بحث نہیں کہ ایس ٹی این کے کھیلوں کی کامیابی کی بڑی وجہ موضوعات نہیں بلکہ عکس بندی کی تکنیک تھی۔ دراصل پی ٹی وی کا ڈراما اسٹوڈیو میں عکس بند کیا جاتا اور کبھی کبھار بیرونی عکاسی کی بدولت منظر میں نیا پن پیدا کر دیا جاتا تھا۔ اس کے برعکس ایس ٹی این کے پاس کوئی اسٹوڈیو نہ تھا لہٰذا اس چینل نے بیرونی عکاسی پر بھرپور توجہ دی اور ہر منظر میں حقیقت کا تاثر پیدا کرنے کے لیے منظر کے مطابق اصل جگہوںپر ہی عکس بندی کو ترجیح دی۔ جب لوگوں کو نجی ڈراموں میں یوں اچانک نیا پن دکھائی دیا تو پی ٹی وی کے کھیلوں کو کم توجہ ملی۔ پی ٹی وی کے ڈراما نگار تو پہلے ہی نجی چینلز کے دام میں آچکے تھے اس لیے جب پی ٹی وی کے پروڈیوسرز کے پاس کرنے کو کچھ خاص نہیں رہا تو وہ بھی نجی ڈراما سازوں کے ساتھ مل کر کام کرنے لگے۔ اب ایس ٹی این کی سنیے، اول اول تو <annotation lang="en">STN</annotation> نے معیاری کھیل پیش کیے لیکن رفتہ رفتہ اس ادارے نے ڈرامے کو مکمل طور پر اپنے معاشی مفادات کی بھینٹ چڑھا دیا۔ پی ٹی وی ایک تو حکومتی پالیسیوں کی زد میں آنے والا ادارہ تھا دوسرا بیرونی نشریاتی نیٹ ورک کے دروازے بھی کھل چکے تھے۔ تیسرا یہ کہ پی ٹی وی <annotation lang="en">independent corporation</annotation> بن چکا تھا۔ اب پی ٹی وی کو <annotation lang="en">STN</annotation> کے مقابلے پر لا نے کے لیے ڈرامے کی تیاری پر اٹھنے والے اخراجات بلکہ مخفی اخراجات بھی بر داشت کرنا تھے۔ پی ٹی وی نے اپنے تئیں اس دور میں روایتی معیار کو برقرار رکھنے کی کوشش کرتے ہوئے لاہور مرکز سے ”دن“، ”فشار“، ”الائو“، ”من چلے کا سودا“، ”یہ آزاد لوگ“، ”راہیں“، کراچی مرکز سے ”آنچ“، ”ماروی“ اور ”ہوائیں“، اورکوئٹہ مرکز سے ”دھواں“ جیسی کامیاب سیریلز بھی پیش کیں۔ جب کہ لاہور مرکزسے ”کہانی گھر“، ”وفا کے پیکر“، ”روزن زنداں“، ”اعتراف“، ”فرض اور قرض“ جیسی سیریز بھی پیش کی گئیں۔ طویل دورانیے کے ڈراموں کا سلسلہ ۱۹۹۸ء تک تو زور و شور سے جاری رہا لیکن اس کے بعد یہ سلسلہ ماند پڑ گیا۔ کچھ عرصے بعد اس سلسلے کو دوبارہ کا میڈی تھیئٹر کے نام سے شروع کیا گیاجو کامیاب نہ ہو سکا۔ ۱۹۹۹ء میںلاہور مرکز سے منشا یاد کی تحریر کردہ سیریل ”راہیں“ پیش کی گئی جو بہ اعتبار موضوع انتہائی منفرد حیثیت کی حامل تھی۔ کہانی کا موضوع، منجھے ہوئے اداکاروں کی اداکاری اور دلچسپ سماجی تضادات نے اس کھیل کو ایسا مقبول بنا دیاکہ کھیل کے کرداروں کے نام زبان زد عام ہو گئے۔</p>
			<p>نجی سیکٹر میں تیار کیے جا نے والے ڈراموں میں ”چاند گرہن“، ”دشت“، ”کشکول“، اور ”دوسرا آسمان“، خصوصیت کے حامل رہے۔ ”دوسرا آسمان“ نجی ٹی وی کی پہلی ڈراما سیریل تھی جو بیرون ملک جا کر تیارکی گئی۔ یہ تجربہ کامیاب بھی رہا، اس ڈرامے کے بعد بیرون ملک جا کر ڈراما تیار کرنے والوں کی ایک لمبی قطار ہے جو کاروبار کے لحاظ سے کامیاب کہی جا سکتی ہے۔ ۱۹۹۰ء کے اوائل میںجب ایس ٹی این نے اپنی نشریات کا آغاز کیا اس وقت پی ٹی وی ڈرامے کا معیارتکنیکی اعتبار سے کمزور سہی لیکن موضوعات کے چنائو اور فنی اعتبار سے منفرد اور معیاری ضرور تھا، لیکن تشہیر کی بہتر حکمت عملی اور معاشی استحکام نے <annotation lang="en">STN</annotation> کو پی ٹی وی کا ایک بڑا مقابل بنا دیا۔</p>
			<blockquote>
				<p> <annotation lang="en">"Parosi" and "Din" cannot be compared as they are entirely different types of plays. Whatever may be the merits or demerits of Din, at least it is an attempt to depict our society, and the writer has something to say; On the other hand, Parosi is not only without a theme but also without any proper planning behind it.</annotation></p>
			</blockquote>
			<p> <annotation lang="en">STN</annotation> کے تمام ڈرامے اشتہاری مہم کو مد نظر رکھ کر تیار کیے جا نے لگے اور اس سلسلے میں <annotation lang="en">STN</annotation> نے مارکیٹنگ کے شعبے کو بھی بہت زیادہ اہمیت دی۔ اس کے علاوہ <annotation lang="en">STN</annotation> نے نہ صرف ڈرامانگاروں کوپر کشش معاوضے ادا کیے بلکہ پی ٹی وی کے پروڈیوسر حضرات کی خدمات بھی بھاری معاوضوں کے عوض حاصل کیں۔ پی ٹی وی کے ہدایت کار تو ایک لگی بندھی تنخواہ پر کام کر تے تھے اور اداکاروں کی بھی یہی حالت تھی۔ <annotation lang="en">STN</annotation> کی جانب سے تربیت یافتہ افراد کوادا کیے جانے والے پرکشش معاوضوں نے پاکستان ٹیلی ویژن لاہور مرکز کو ویران کر دیا۔ پی ٹی وی کے ملازمین خواہ وہ کسی بھی عہدے پر فائز ہوں، قواعد و ضوابط کے مطابق کسی اور ادارے کے لیے خدمات انجام نہیں دے سکتے تھے، لیکن پی ٹی وی کے پروڈیوسر حضرات اور دیگر تکنیکی عملے نے اس پابندی کے باوجود نام ظاہر کیے بغیر بھاری معاوضوں کے عوض اپنی خدمات ایس ٹی این کو فراہم کیں۔ نجی ٹی وی چینل کی بدولت ایک بڑا فائدہ یہ ضرور ہوا کہ اداکار کی مالی حالت بہتر ہو گئی۔ (اس میں <annotation lang="en">’C‘</annotation> یعنی تیسرے درجہ کے اداکار شامل نہیں) ۔ ۹–۱۹۹۸ء سے ۲۰۱۵ء تک پی ٹی وی اُردو ڈراما اپنی اصل میںدکھائی نہیںدیتا۔ ایک ڈرامانگار جو تن دہی سے ایک سیریل کچھ مہینوں میں لکھتا تھااُس نے کئی ڈرامے بیک وقت لکھنا شروع کیے جس سے تخلیقی رویے شدید متاثر ہوئے۔ پھر ایک ہدایت کار ایک وقت میں ایک ہی کھیل تیارکرتا تھا مگر نجی سیکٹر میں اُسے کئی کھیل تیار کر نے کو ملے۔ یہی صورتحال ادا کاروںکے ساتھ بھی پیش آئی اور یہ تمام افراد اپنے اپنے فن کے لیے اتنی محنت اور وقت نہ نکال سکے جتنا اس شعبے کا تقاضا تھا۔ نتیجتاً ہر ایک کی کار کر دگی بُری طرح متاثر ہوئی۔ پی ٹی وی مارکیٹنگ کا شعبہ بہتر منصوبہ ساز واقع نہ ہوا، اس لیے پی ٹی وی کو مالی نقصانات بھی برداشت کرنے پڑے، اور پی ٹی وی یہاں تک قلاش ہوا کہ اُسے ۱۹۹۷ء میں اپنے ملازمین کی چھے سات ماہ کی تنخواہوں کے لیے بنک سے قرض لینا پڑا۔ اسی دور میں ڈش انٹینے پر ٹیکس ڈیوٹی بھی ختم کر دی گئی اور ڈش انٹینے کی قیمتیںمزید ارزاں ہو گئیں۔ اس دور میں ”پی ٹی وی کو مقابلے کے لیے جو چیلنج ملا وہ گھٹیا اور کمتر تھا جس سے پی ٹی وی کامعیار مزید کم ترہوا۔ پرائیویٹ ٹی وی چینل کا تجربہ ہمارے لیے بہتر ثابت نہ ہوا، کیونکہ ایسے پرائیویٹ پرو ڈیوسرز سامنے نہیں آئے جو اسے بہتر مقاصد کے لیے استعمال کر تے۔“ جب ایس ٹی این چینل اندرونی معاشی بے ضابطگیوں کے باعث دیوالیہ ہو جانے کی وجہ سے بند ہوا تو موقع غنیمت جانتے ہوئے پی ٹی وی نے <annotation lang="en">STN</annotation> کا حربہ استعمال کیا اور وہ یہ تھا کہ زیادہ سے زیادہ مالی فائدہ کیسے حاصل کیا جائے؟ اس صورتحال کو مدنظر رکھتے ہوئے پی ٹی وی ورلڈ چینل کا آغاز کیا گیا۔ اس چینل میں پرائیویٹ سیکٹر کے تیار کر دہ ڈراموں کو پیش کرنے کے لیے بھی وقت رکھا گیا۔ قواعد و ضوابط کے مطابق نجی ڈراما کمپنیاں اپنے ڈرامے اس چینل کو فروخت کر سکتی تھیں۔ اس چینل کے ذریعے موضوعاتی اعتبار سے کمتر ڈرامے نہ صرف پیش کیے گئے بلکہ انھوں نے کثیر اشتہارات بھی حاصل کیے۔ پی ٹی وی ڈرامے کی تباہی کا ایک اور ذمہ دار پی ٹی وی کا ہدایت کار یعنی پرو ڈیوسر ہے۔ پی ٹی وی کے وہ ہدایت کار جو نجی سیکٹر میں منظر عام پر نہ آ تے ہوئے کام کر رہےتھے انھیںسرکاری طور پر نجی سیکٹر میں کام کرنے کی اس شرط پر آزادی دی گئی کہ نجی طور پر ڈراما تیار کر نے والا پرو ڈیوسر ڈرامے کی تیاری کے ضمن میں ملنے والے معاوضے کا ۳۰ فیصد حصہ پی ٹی وی کو ادا کرے گا۔ اس وقت پرائیویٹ سیکٹر کے ڈراموں کے لیے ٹیلی ویژن کے ہدایت کار ہی موزوں سمجھے جا رہےتھے، لہٰذا زیادہ کھیلوں کی تیاری سے ہدایت کاروں کی صلاحیتیں بھی شدید متاثر ہوئیں۔ پھر پی ٹی وی کی اندرونی سیاسی رسہ کشی نے بھی اس ادارے کی تباہی میں نمایاں کردار ادا کیا۔ محمود عالی کہتے ہیں:</p>
			<blockquote>
				<p>پچھلے دس پندرہ بر سوں سے ہر ٹیلی ویژن اسٹیشن پر ہدایت کاروں کی ایک کھیپ ہے، جو ہر دور کے پرو گرام مینجر اور جنرل مینجر کی منظورِ نظر رہی ہے۔ کچھ بھی ہو جائے ٹیلی ویژن نے ڈراما انھی ہدایت کاروں سے تیار کرانا ہے۔ ان ہدایت کاروں نے <annotation lang="en">second line directors</annotation> تیار ہی نہیں ہونے دیے۔ یہی حال ڈراما نگاروں کا ہے اور یہی اداکاروں کا۔ حال آنکہ پی ٹی وی میں ایسے ڈراما پرو ڈیوسرز بھی ہیں، جو اچھے ڈرامے پیش کر سکتے ہیں، لیکن انھیں غیر ضروری کام سونپ دیے گئے ہیں، جس سے ڈراما محض چند ہدایت کاروں اور پرو ڈیوسرز تک ہی محدود ہو کر رہ گیا ہے۔</p>
			</blockquote>
			<p>۱۹۹۸ء میں ایک قانون پاس کیا گیا جس کے تحت پی ٹی وی کے جس ہدایت کار کا تیار کر دہ ڈراما ۱۵ منٹ کے اشتہارات حاصل کرنے میں کامیاب ہو گا، اس پرو ڈیوسر کو تین لاکھ روپے کا انعامی معاوضہ دیا جائے گا۔ ایسی صورت میں ڈراما روپیہ کمانے کے لیے تیار کیا جاتا یا خالص سماجی اقدار کی ترویج اور اصلاح کے لیے؟ امجد اسلام امجد کہتے ہیں:</p>
			<blockquote>
				<p>آنے والے ادوار کے محققین جب ٹی وی ڈراموں پر تحقیق کریں گے تو یہ ضرور دیکھیں گے کہ ٹیلی ویژن کے اشتہارات دراصل ڈراما تھے اور ڈراما اصل میں اشتہارات، ٹیلی ویژن کی وہ ادبی فضا جو گذشتہ ادوار میں موجود تھی اب دکھائی نہیں دیتی۔</p>
			</blockquote>
			<p>اسی دور میں پی ٹی وی نے <annotation lang="en">Prime Entertainment</annotation> کے نام سے بھی ایک اور چینل شروع کیا، جس پر ڈراموں کی بڑی تعداد میں تشہیر ہوئی۔ ۲۰۰۰ء تک پی ٹی وی ڈرامے کا مقابلہ، بھارتی فلم، ایس ٹی این اور ڈش انٹینا سے تھا، لیکن ۲۰۰۰ء کے بعد پی ٹی وی ڈراما نجی ٹیلی ویژن ڈراموں کے انبار تلے دب کر رہ گیا۔</p>
			<p>۲۰۰۰ء کے بعد حکومت پاکستان نے ایک ایکٹ کے تحت مختلف چینلز کو نشریاتی لائسنس دینے کا سلسلہ جاری کیا، اس سلسلے میں سب سے پہلے ۲۰۰۰ء میں ”اے آر وائی ڈیجیٹل چینل“ کو لائسنس جاری کیا گیا۔ اس کے بعد ”اے پلس انٹر ٹینمنٹ“ چینل شروع کیا گیا، اس پر تاحال جو ڈراما سیریلز پیش کیے گئے ان میں ”جنم“، ”چپکے سے باہر آجائیے“، ”اک بوند عشق“، ”گستاخ دل“، ”سچا سائیں“، ”ویرانیاں“، ”برف“، ”ہماری ساس لیلا“، ”مراسم“، ”شہر اجنبی“، ”امید“، ”جانے کیا بات ہوئی“، ”بھاٹی چوک“، ”لو لائف اور لاہور“، ”لکی گرم حمام“، ”تین پتی“، ”سرتاج“، ”ٹن ہو جائو“، ”خدا گواہ“، ”اگر تم نہ ہوتے“، ”آنکھ سلامت اندھے لوگ“، ”میں مر گئی شوکت علی“ شامل ہیں۔ یہ سب کھیل غیر معروف مصنفین کی تحریر تھے۔ مئی ۲۰۰۲ء میں جنگ گروپ کے ڈائریکٹر میر شکیل الرحمن نے اپنا ٹی وی چینل ”جیو“ کے نام سے شروع کیا، جس میں خبروں کے علاوہ تفر یحی پروگرام اور کھیل بھی پیش کیے جانے لگے۔ اس چینل پر پیش کی جانے والی سیریلز میں ”بشرمومن“، ”بکھرا میرا نصیب“، ”میری ماں“، ”نادانیاں“، ”اُف یہ محبت“ اور ”یہ زندگی ہے“ شامل ہیں۔ اس کے علاوہ جیونے اپنی تیار کردہ فلمیں بھی پیش کیں جن میں۲۰۰۸ء میں ”رام چندر پاکستانی“، ۲۰۱۰ء میں ”خدا کے لیے“، ۲۰۱۱ء میں ”ورثہ“، ۲۰۱۳ء میں ”بول“، ۲۰۱۴ء میں ”دختر“ اور ۲۰۱۵ء میں ”منٹو“ قابل ذکر ہیں۔ جنوری ۲۰۰۵ء میںمزید ایک چینل ”ہم ٹی وی“ کے نام سے شروع کیا گیا اور اس کے بعد ”ہم ۲“ کے نام سے بھی ایک اور چینل شروع کیا گیا، دونوںچینلز پر پیش کیے جانے والی ڈراما سیریلز میں ”تم میری رہنا“، ”فراق“، ”محرم“، ”صدقے تمھارے“، ”ایک پل“، ”دربدر تیرے لیے“، ”ضد“، سوپ (طویل عرصے تک چلنے والے کھیل)، ”اگر تم نہ ہوتے“، ”سسرال میرا“، مزاحیہ کھیلوں میں ”ڈرامے بازیاں“، ”جورو کا غلام“ اور ”مسٹر شمیم“ شامل ہیں۔ جون ۲۰۰۵ء میں ”اے ٹی وی“ کے نام سے بھی ایک چینل شروع کیا گیا۔ یہ چینل شالیمار ریکارڈنگ اینڈ براڈکاسٹنگ کمپنی لمیٹڈ (ایس ٹی این) کے اشتراک سے شروع کیا گیا۔ اس کے بعد ستمبر ۲۰۱۰ء میں ”اردو ون“ کے نام سے ایک اور چینل کو نشریات کا لائسنس دیا گیا لیکن اس کی باضابطہ نشریات ۲۰۱۲ء میں شروع ہوئیں۔ یہ پاکستان کا پہلا ایسا چینل تھا جس پر ہسپانوی، ترکی اوربھارتی کھیل پیش کرنے کا رواج ہوا۔ اس چینل نے جو پاکستانی کھیل پیش کیے ان میں ”جزیرہ“، ”بھابی سنبھال چابی“، ”کمال ہاؤس“، ”میری سہیلی میری ہمجولی“، ”تیری راہ میں رل گئی“، ”شہر یا شہزادی“، ”سرگوشی“، ”بس یونہی“، ”تمھارے ہمارے“، ”پت جھڑ کے بعد“، ”حصار عشق“، ”چادر“، ”دلھا بھائی“، ”دل اپنا اور پریت پرائی“، ”جان ہتھیلی پہ“، ”جب وی ویڈ“ شامل ہیں۔ اس کے علاوہ ترکی کھیلوں میں ”عشق ممنوع“، ”فریحہ“، ”فاطمہ گل“، ”آخر میرا قصور کیا“، ”کوزے گونے“، ”بدنصیب“، ”عشق“، ”نجات“ اور ”خالی ہاتھ“ قابل ذکر ہیں۔ جب کہ بھارتی کھیلوں میں ”سرسوتی چندرا“، ”یہ رشتہ کیا کہلاتا ہے“، ”ایک ہزاروں میں میری بہنا ہے“، ”من کی آواز“، ”مدھو بالا“، ”اک عشق اک جنوں“، ”پیار کا درد ہے“، ”اس پیار کو کیا نام دوں“، ”میری بھابی“، ”اک حسینہ تھی“، ”لارا کی کہانی“، ”اک دھند سی چھائی ہے“ شامل ہیں۔ جنوری ۲۰۱۲ء میں ”ایکسپریس انٹرٹینمنٹ“ کے نام سے بھی چینل شروع کیا گیا، جس پر ”افسر بٹیا“، ”یہاں میں گھر گھر کھیلی“، ”دودل بندھے اک ڈوری میں“، ”اپنی کہانی کیسی کہانی“، ”رنگ باز“، ”۲۰ منٹ“، ”عشق میں ایسا حال بھی ہوتا ہے“، ”ڈراما نہ مر جائے“، ”میرے بابا جان“، ”بس کر دو بس“، ”کیا یہی پیار ہے“ کھیل پیش کیے گئے۔ مئی ۲۰۱۳ء میں جیو گروپ نے جیو کہانی کے نام سے ایک اور چینل شروع کیا جس پرمختلف عنوانات کے تحت مختلف کھیل پیش کیے گیے جن میں بھارتی، پاکستانی اور ترکی ڈرامے شامل ہیں، ان میں ”اور بے وفائی“، ”محبت“، ”نور“، ”جیون ساتھی“، ”قصہ کہانی“، ”انتقام“، ”میرا سلطان“، ”کرائم پیٹرول“، ”دیورانیاں“، ”جیون ساتھی“، ”سوہا اور سویرا“، ”آس“، ”گھر ایک جنت“، ”پانچ بہویں“، ”دوسری شادی“، ”بنی عشق دا کلمہ“، اور ”عفت“ شامل ہیں۔ ان میں کئی بھارتی کھیل تھے۔ اس چینل کے بعد ”اے آر وائی زندگی“ کے نام سے اپریل ۲۰۱۴ء میں ایک اور چینل شروع کیا گیا۔ اس چینل نے جو کھیل پیش کیے ان میں ”عدالت“، ”بہنیں ایسی بھی ہوتی ہیں“، ”بے انتہا“، ”بہو بیگم“، ”اک مٹھی آسمان“، ”خوف“، ”معصوم“، ”پل صراط“، ”رشتے“، ”الودع“، ”میری بیٹی“ اور ”داغ“ قابل ذکر ہیں۔ ۲۰۱۵ء میں ترکی اور پاکستان کے اشتراک سے ”سی ٹی وی“ کے نام سے ایک اور چینل نے نشریات کا آغاز کیا۔ اس چینل پرصرف ترکی اور پاکستانی کھیل پیش کیے جا رہے ہیں۔ دیگر پاکستانی چینلز سے قطع نظر یہ چینل کسی حد تک بامقصد تفریح کا قائل بھی دکھائی دیتا ہے۔</p>
			<p>ایک اندازے کے مطابق اس وقت پاکستان میں ۱۷ تفریحی، ۱۰ مذہبی، ۵ فیشن، ۶فلمی، ۷ میوزک، ۲۶ نیوز اور۲ سپورٹس چینلز کام کر رہے ہیں۔ لسانی اعتبار سے۲ بلوچی، ۲سندھی، ۲پنجابی، ۴پشتو، ۲ سرائیکی جب کہ ۲چینلز کشمیری، پوٹھوہار ی اور ہندکو میں نشریات پیش کر رہے ہیں۔ جن چینلز کے مالکان نے نشریات کے لائسنس حاصل کرنے کے لیے وزارت اطلاعات و نشریات کو درخواستیں دے رکھی ہیں اُن میں ”دنیا انٹرٹینمنٹ“، ”ہیرالڈانٹرٹینمٹ“ اور ”آج انٹرٹینمنٹ“ شامل ہیں۔ جن چینلز کی نشریات پر پابندی ہے اُن میں ”انجمن“، ”فیشن پاکستان“، ”مشرق ٹی وی“، ”ایم ٹی وی“، ”کوک ٹی وی“، ”اوے“، ”انڈس پلس“ اور ”یو این آئی پلس“ شامل ہیں۔</p>
			<p>۲۰۰۰ء سے تاحال پی ٹی وی لاہور مرکز سے پیش کی گئی ڈراما سیریلز میں سے ”لاہور جنکشن“، ”لوہاری گیٹ“، ”لنڈا بازار“، ”بلندی“، ”خواب نگر“، ”غرور“، ”حقیقت“، ”چنگاریاں“، ”افسر بکار خاص“ اور ”ساون“ جیسے کھیلوں نے شہرت حاصل کی۔ ڈرامے کے میدان میں کسی نمایاں پروڈیوسر کا نام منظر عام پر نہیں آ سکا کیونکہ ان میں سے کئی کھیل نجی کمپنیوں کے تیار کردہ تھے، اس لیے پی ٹی وی کے پروڈیوسرز کی اہمیت محض ڈرامے کو پا س کرا کر اسے نشر کر دینے سے زیادہ اور کچھ نہیں، جو ایک دفتری کارروائی ہے۔ ویسے تو نجی ٹی وی چینلز اور پی ٹی وی پر پیش کیے گئے کھیلوں کے ڈراما نگار سیکڑوں کی تعداد میں ہیں لیکن ۲۰۰۰ء سے ۲۰۱۵ء تک پی ٹی وی کے ڈراما نگاروں میں سے خلیل الرحمن قمر، نسیم ناصر، عمران علی اور سیما غزل نمایاں ہیں۔ مذکورہ چینلز پر پیش کیے جانے والے کھیلوں کے عنوانات سے ان کھیلوں کے موضوعات کی یکسانیت کا انداز ہ لگایا جا سکتا ہے۔ ویسے بھی ایک ہی موضوع پر کتنے کھیل کتنے مختلف طریقوں سے تیار کیے جا سکتے ہیں۔ آج نجی چینلز پر پیش کیے جانے والے پاکستانی اور بھارتی ڈراموںکی منظر نگاری، موضوعات اور ڈرامے کی تکنیک میں زیادہ فرق نہیں۔ اگر لباس، اداکاروں اور مذہب کی تمیز نہ ہو تو بھارتی اور پاکستانی کھیلوں کا فرق بھی باقی نہ رہے۔ اکیلا پی ٹی وی تعدادکے اعتبار سے تمام نجی ٹیلی ویژن چینلز پر پیش کیے جانے والے کھیلوں جتنے کھیل پیش کر ہی نہیں سکتا۔ پھرپی ٹی وی اس وقت اپنی ڈراما پروڈکشن بھی نہیںکر رہا بلکہ نجی ڈراما ساز کمپنیوں سے ہی کھیل خرید رہا ہے۔ اوپربتائے گئے اعداد و شمار کے مطابق پی ٹی وی لاہور مرکز کے ڈراموں کے عنوانات سے اس بات کا اندازہ لگایا جا سکتا ہے کہ پی ٹی وی نے گذشتہ پندرہ سالوں میں جو معیاری کھیل پیش کیے وہ تعداد میں انتہائی کم ہیں۔ اور پچھلے دوتین سالو ں میں تو پی ٹی وی ڈرامے میں ایک نمایاں تبدیلی واقع ہوئی ہے اور وہ یہ کہ پی ٹی وی لاہور مرکز کے ڈراموں میں پہلے تو ایک یا دو سال کے وقفے سے کوئی معیاری کھیل دیکھنے کو مل جاتا لیکن اب تو پی ٹی وی کے ڈراموں میں بھی حددرجہ یکسانیت پیدا ہو چکی ہے۔ اس وقت ڈراما سازی کی صنعت کراچی سے وابستہ ہے جب کہ لاہور اس سلسلے میں غیر فعال ہو چکا ہے۔ ”ڈرامے کے لیے ساز گار فضا لاہور سے بہتر کہیںاور نہیں۔ ایک خاص منصوبہ بندی کے تحت سیٹھ نے ڈراما لاہور سے کراچی منتقل کیا، جہاں آج اسے سمندر میں ڈبونے کے تمام انتظامات مکمل کر دیے گئے ہیں۔“ اس وقت پی ٹی وی پر پیش کیے جانے والے کھیل بھی کراچی کی نجی ڈراما کمپنیاں ہی تیار کر رہی ہیںاورجو ہنگامہ نجی چینلز پر برپا ہے وہی پی ٹی وی پر بھی ہے۔ اس وقت پی ٹی وی معیار پر سمجھوتا کر چکا ہے اور ایسے میں اگر پی ٹی وی مثبت فکر کے حامل کھیل بھی پیش کرے تو وہ بھی اب اس نگار خانے میں اپنا وقار گنوا دیں گے۔ بقول انور سجاد:</p>
			<blockquote>
				<p>بہتر انداز فکر اور مثبت رویوں کے حامل سماجی حقیقتوں کی عکاسی کرنے والے ڈراموں کی مثال بالکل ایسے ہی ہے جیسے سگریٹ کا خوبصورت اور پرکشش اشتہار اور آخر میں وزارت صحت کی تنبیہ جس کی کوئی اہمیت نہیں۔</p>
			</blockquote>
			<p>فی الوقت پی ٹی وی اپنی ڈراما پروڈکشن نہیں کر رہا۔ جو کھیل پی ٹی وی پر پیش کیے جا رہے ہیںوہ پی ٹی وی نجی ڈراما ساز کمپنیوں سے خرید رہا ہے۔ البتہ پی ٹی وی کھیل خریدنے کے لیے تکنیک اور فنی امور پر سمجھوتا نہیں کرتا البتہ موضوع میں وہی یکسانیت موجود ہے جو نجی ٹی وی چینلز پر پیش کیے جانے والے کھیلوں میں ہے۔ پی ٹی وی کے لیے اب اس شور میں اپنا کھویا ہوا مقام دوبارہ حاصل کرنا بہت مشکل اور محنت طلب ہے۔</p>
			<p>پی ٹی وی لاہور اور کراچی مرکز کو نجی چینلزکے سیاست دانوں اور سیٹھوں نے جس طریقۂ کار کے تحت منجھے ہوئے ہدایت کاروں سے خالی کیا وہ داستان بھی دلچسپی سے خالی نہیں۔ نجی چینلز نے ان ہدایت کاروں سے کوئی تخلیقی کام تو نہیں لیا لیکن انھیں بھاری معاوضوں کے عوض اپنے چینلز میں ملازمتیں ضرور دیں۔ پی ٹی وی سے ریٹائر ہونے کے بعد یاگولڈن شیک ہینڈ لے کر ان چینلز سے وابستہ ہونے پر توپی ٹی وی کے ہدایت کاروں کے بھاگ جاگ اُٹھے۔ ڈراما نگار تو پہلے ہی ان چینلز کے دام میں آچکے تھے۔ جب بیٹھے بٹھائے ہن برسے توکسے پڑی ہے کہ وہ ذہنی و جسمانی مشقت کا بوجھ اٹھائے۔ ان چینلز کا مقصد پی ٹی وی کو تخلیقی مزاج رکھنے والے افراد سے خالی کرنا تھا جس میں وہ کامیاب ہوئے۔ ابتدا میں نجی طور پر تیار کیے گئے کئی کھیلوں کی کامیابی کا سہرا پی ٹی وی کے ڈراما نگاروں کے سر ہی جاتا ہے جنھوں نے نئے ہدایات کاروں کے باوجود بہترین کھیل پیش کیے۔ لیکن یہ ذہن نشین رہے کہ ان ہدایت کاروں کو پس پردہ پی ٹی وی کے ہدایت کاروں کا تعاون بھی حاصل رہا۔ اس وقت نجی ٹی وی چینلز کے پروڈیوسرز یا ڈائریکٹر حضرات ڈرامے کی جدید تکنیکی ضروریات سے تو بخوبی آگاہ ہیں لیکن ان میں سے بہت سوں کا ڈرامے کی اہمیت، موضوع کی حساسیت اور اداکاری کے معاملات سے دور کا بھی واسطہ نہیں۔ ایسی صورتحال میں پی ٹی وی اگر اپنا گمشدہ مقام دوبارہ حاصل کرنا چاہتا ہے تو اسے ماضی کی جانب ضرور رجوع کرنا ہو گا، جہاں اسے اپنی روایت مستعار لیے بغیر چارہ نہیں، پھر جدید ٹیکنالوجی کے استعمال سے واقف افراد کی کھیپ بھی تیار کرنا ہو گی۔ اس کے علاوہ پروڈیوسرز کی بھرتی بھی ضروری ہے جو ڈرامے اور اس ذریعۂ ابلاغ کی اہمیت اورپیشہ ورانہ معاملات سے بخوبی آگاہ ہوں، تاکہ پی ٹی وی نجی کمپنیوں سے ڈراما خریدنے کی بجائے اپنے وسائل کا استعمال کرتے ہوئے اپنی ہی پروڈکشنز پر وقت صرف کرے اور یہ تمام اقدامات حکومتی معاونت کے بغیر ناقابل عمل ہیں۔ سرکار دھونس سے بجلی کے بلوں کے ذریعے پی ٹی وی فنڈکی کٹوتی توکرتی ہے لیکن اپنے فرائض سے غافل دکھائی دیتی ہے۔ سرکارکی ذمہ داری صرف چینلز کو لائسنس جاری کرنا ہی نہیں بلکہ ان چینلز پر پیش کیے جانے والے ڈراموں اور پروگراموں کی دیکھ ریکھ بھی سرکار کے ذمے ہے۔ نجی چینلز ہوں یا سرکاری، صرف اپنی اقدار و روایات اور سماجی خوبصورتیوں اور قباحتوں کو پیش کرنے والے کھیلوں کو ہی فروغ دیا جانا چاہیے۔ اگر ہم مغرب کی تقلید کریں گے تو ان سے سبقت لے جانا تو فی الحال ہمارے بس کی بات نہیںپھر بھارت کی نقل تو زہر قاتل ہے کیونکہ یوں ہم نقل در نقل کے مرتکب ہو رہے ہیں۔ اگر اس وقت ہمسایہ ملک بھرپور طریقے سے ابلاغی جنگ لڑ سکتا ہے تو ہم اپنی طاقت ور اقدار اور تہذیب کا سہارا کیوں نہیں لے سکتے؟ پی ٹی وی ایسا چینل ہے جسے آج بھی کنبے کے تمام افراد مل بیٹھ کر دیکھ سکتے ہیں، اس پر کم از کم ایسے کھیل نشر نہیں کیے جاتیجنھیں دیکھنے کے دوران افراد کنبہ ایک دوسرے سے نظریں چراتے پھریں۔ ۱۹۹۰ء سے۲۰۰۰ء تک پی ٹی وی ڈراما نجی ڈراموں کا مقابلہ کرتا دکھائی دیتا ہے۔ لیکن ۲۰۰۰ء سے تاحال گنتی کے کچھ معیاری کھیلوں کے علاوہ پی ٹی وی نے بہتر کھیل پیش نہیں کیے۔ اب ڈراما ایسے لو گوں کی کہا نی بن چکا ہے جو ڈراما دیکھنا گوارا ہی نہیں کر تے۔ ہمارے نجی ڈرامے تو محض تفریح کے لیے ہیں اور وہ بھی غیر صحت مندانہ، کسی معاشرتی مسئلے کی عکاسی یا حل ان میں موجود نہیں۔</p>
			<p>اس وقت پی ٹی وی ڈرامے کو اپنے اصل مقام پر لا کھڑا کر نا ایسا ہی ہے جیسے ایک زمین بوس عمارت کو از سرِ نو تعمیر کرنا۔ تخریبی عمل میں تو چند لمحات صرف ہو تے ہیں لیکن، تعمیر نو میں صدیاں صرف ہو جا تی ہیں۔ یہی حال تہذیب و اقدار کا ہے۔ ایسی کو تاہیاں جن سے قوموں کی اخلاقی قدریں پامال ہوں اور اصلاح کے در بند ہو جائیں ایک نا قابلِ معافی جرم ہے۔ بحیثیت مجموعی ٹی وی ڈراموں کے زوال کی بنیادی وجہ ٹی وی سے متعلق اربابِ حل و عقد کا تصور ہے۔ جب ٹیلی ویژن کا آغاز کیا گیا تو اس کے معنی تھے قومی و اجتماعی شعور بیدار کرنا، لو گوں کو اس ذریعے کا استعمال کرتے ہوئے بہترین انداز سے سماجی اور قومی ضروریات سے آگاہ کرنا اور انھیں ملک و قوم کے لیے زیادہ باشعور اور فعال بنانا۔ پھر ٹی وی کے معانی ہوئے، عوام کواصل مسائل سے دور رکھ کر حظ پہنچانا۔ بعد ازاں معنی اور بدلے۔ اب ٹیلی ویژن کا مقصد محض اشتہارات حاصل کر کے زیادہ سے زیادہ روپیہ کمانا ہے۔ اس سے قطع نظر کہ ہم اس کی کیا قیمت ادا کر رہے ہیں؟ اب سنجیدہ مذاق اور معاشرتی موضوعات پیش کرنے والے ڈراما نگار ناپید ہو تے جا رہے ہیں۔ اس وقت زیادہ تر اردو ڈراما گھر کی چار دیواری میں ہونے والی سیاست کے اکھاڑے سے زیادہ کچھ نہیں۔ جو اس فن میں ماہر ہیں انھوں نے بھی فن کے تقاضے بالاے طاق رکھ دیے ہیں اور جو نو آموز ہیں ان کی تربیت کا کوئی ادارہ ہمارے ہاں موجود نہیں۔ جب غیر معیاری ڈراما تیار کر کے زیادہ مالی فائدہ حاصل کیا جا سکتا ہے تو محنت اور لگن سے کام کیوں کیا جائے؟ کیوں ڈراما نگار سماجی اقدار کی پیشکش کا بیڑہ اٹھائے۔ فی الوقت ہمارے ٹی وی ڈراموں میں بیرونی ثقافت کی تقلید پر بہت زور صرف کیا جا رہا ہے پھر موضوع ہی نہیں بلکہ ڈرامے کا ہر فنی ضابطہ بھی شکست خوردہ دکھائی دیتا ہے۔ پی ٹی وی کے پروڈیوسرز ڈراما تیار کرنے میں ہرگز دلچسپی نہیں رکھتے اور نہ ہی ان کے مزاج میں ڈرامے سے وابستگی ہے۔ جب حالات حاضرہ کے ڈراما نما پروگرام یا خبر نامے جیسے ڈرامے سے کام چل سکتا ہے تواصل ڈراما تیار کرنے کی سر درد کیوںلی جائے۔ اور اگر ڈراما پیش کرنا ضروری ہے تو اس کے لیے نجی ڈراما ساز کمپنیوں سے ڈراما خریدنا کوئی مہنگا سودا نہیں۔ اول تو پی ٹی وی کا کوئی مرکز ڈراما تیار نہیںکر رہا اور اگر کبھی کوئی بھولا بھٹکا ڈراما نگار پی ٹی وی کے کسی ہدایت کار تک رسائی حاصل کر ہی لے تو وہ ڈراما نگاروں کو عموماً ایسی تنبیہ کرتے ہیں کہ: ”کھیل میں بیرونی مناظرنہ رکھیے“ اور ”کرداربھی کم سے کم ہوں“، میک اپ محض اپنے آپ کو نمایاں کر نے کے لیے کیا جا تا ہے نہ کہ کیمرے، منظر اور ماحول کی مناسبت سے۔ پی ٹی وی اور نجی سیکٹر دونوں ایسے ہی رویوںکی تر ویج میں پیش پیش ہیںیہی وجہ ہے کہ پی ٹی وی پر پیش کیے جانے والے کھیلوں میں بھی یکسانیت در آئی ہے۔ نئی تکنیک متعارف ہو چکی، موضوعات بدل گئے، مسائل کی بھی کئی اور شاخیں نمودار ہو چکیں، ایسے میںہمارا ڈراما کیا کردار ادا کر رہا ہے؟ ڈرامے کو محض بھونڈی نقالی اور فیشن شو بنا کر فن کے اصل تقاضوں کو بالاے طاق رکھ دیا گیا ہے۔ اب ہمارے ڈرامے کے موضوعات ہمارے درمیانے اور نچلے طبقے کی زندگی سے لگا نہیں کھاتے۔ ان کے معیارِ زندگی، مسائل اورالجھنوںکو اپنے کھیلوں میں جگہ ہی نہیں دی جا تی۔ پی ٹی وی کے گذشتہ ڈراموں میں نئے خیال، نئی فکر اور موضوعات کی جدت موجود تھی۔ آج ہمارے نجی ٹی وی چینلز بیرونی ٹی وی چینلز کی نقل میں مصروف ہیں اور پی ٹی وی ہمارے نجی ٹی وی چینلز کی نقل میں۔ ایسے میں اپنی شناخت کیسے زندہ رہ پائے گی؟ اگرپی ٹی وی اپنی شناخت زندہ رکھنا چاہتا ہے تو اسے نجی ٹی وی چینلز کی تقلید سے ہٹنا ہو گا تبھی پی ٹی وی ڈراما اپنا کھویا ہوا مقام پھرسے حاصل کر پائے گا۔ صورتحال نازک ہے لیکن ہمیں ناامید نہیں ہونا چاہیے کیونکہ ”زندگی کے حادثات اور نشیب و فراز قوموں کی زندگی میں نئی نئی وارداتیں وارد کرتے رہتے ہیں۔ ہمارے ہاں بہت دنوں سے ایک ٹھہرائو کی کیفیت ہے۔ شاید کوئی تبدیلی آئے جس سے ادب کی نئی راہیں کھلیں گی تو پھریقینا ڈراما بھی نیا رخ لے گا۔“</p>
		</section>
	</body>
</document>