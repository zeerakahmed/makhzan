<document>
	<meta>
		<title>سندھ کے خانقاہی ادب میں سیرت نگاری: محرکات اور اسالیب کا جائزہ</title>
		<author>
			<name>ذوالفقار علی دانش</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>لفظ ’سیرت‘ اردو میں عربی سے آیا ہے۔ عربی میں اس لفظ کے معنی عادت، طریقہ، طرزِ زندگی، ہیئت، سوانح عمری، لوگوں کے ساتھ سلوک کی کیفیت کے ہیں، جیسے ھُوَحَسَنُ السِیرَۃِ، وہ اچھی عادت والا ہے۔ مذکورہ معنوں سے پتا چلتا ہے کہ سیرۃ کا لفظ مثبت صفات کے لیے مستعمل ہے۔ کم وبیش یہی معنی اردو میں بھی مستعمل ہیں۔ اصطلاحی معنوں میں لفظ سیرۃ کا اطلاق عرب میں اکابر کے کارناموں یا ان کے حالاتِ زندگی پر ہوتا تھا جو جنگی معاملات کی تفصیلات سے متعلق ہوا کرتے تھے، اردو میں یہ لفظ آپ صلی اللہ علیہ وآلہ وسلم کے علاوہ مذہبی اور معتبر شخصیات کی سوانح عمریوں کے لیے بھی استعمال ہوا ہے، مثلاً شبلی نعمانی کی سیرۃ النعمان، مولانا ابو الحسن علی ندوی کی سیرت سید احمد شہید، رئیس احمد جرفی کی سیرت محمد علی، محمدطاہر فاروقی کی سیرتِ اقبال وغیرہ۔</p>
			<p>وقت گذرنے کے ساتھ ساتھ اب روزمرہ گفتگو میں سیرت کے اصطلاحی حتمی معنی ختمی مرتبت علیہ الصلوٰۃ والسلامکی ذاتِ والا صفات کے ساتھ مخصوص ہو گئے ہیں۔ اب جہاں کہیں سیرت کے حوالے سے کسی محفل، مجلس یا کتاب کا ذکر آتا ہے، ذہن خود بخود آپؐ کی شخصیت کی طرف چلا جاتا ہے۔ یہی نہیں اب لفظ سیرت عالمی سطح پر بھی انھی معنوں میں مستعمل ہو گیا ہے۔ بقول عبدالعزیز عرفی:</p>
			<blockquote>
				<p>سیرت کا یہی مفہوم اب بین الاقوامی بلکہ بین اللسانی صورت و ہیئت اختیار کر گیا ہے۔</p>
			</blockquote>
			<p>اس بات کا اظہار محمود احمد غازی نے بھی کیا ہے، وہ لکھتے ہیں کہ:</p>
			<blockquote>
				<p>سیرت کا لفط ذات رسالت مآبؐ کے ساتھ قریب قریب مخصوص ہو گیا، اور آج دنیا کی تمام مسلم زبانوں اور بہت سی غیر مسلم زبانوں میں بھی سیرت کا لفظ سرکار دو عالمؐ کی مبارک زندگی کے لیے استعمال ہوتا ہے۔ انگریزی زبان کی لغات اور قوامیس میں بھی اب یہ لفظ شامل ہو گیا ہے۔</p>
			</blockquote>
			<p>شاہ عبدالعزیزمحدث دہلویؒ نے اپنی کتاب عجالہ نافعہ میں سیرت کی تعریف یوں بیان کی ہے:</p>
			<blockquote>
				<p>آں چہ متعلق بہ وجودِ پیغمبرؐ و صحابہ کرام وآل عظام است، واز ابتدائے تولد آں جناب تا غایت وفات، آں را سیرت گوید۔</p>
				<p>جو کچھ ہمارے پیغمبرؐ اور حضرات صحابہؓ کی عظمت اور ان کے وجود سے متعلق ہو، جس میں آنحضرتؐ کی پیدائش سے وفات تک کے واقعات بیان کیے گئے ہوں، وہ سیرت ہے۔</p>
			</blockquote>
			<p>انسائیکلوپیڈیا اوف اسلام <annotation lang="en">(Encyclopaedia of Islam)</annotation> کے مصنف جی لیوی ڈیلا ویڈا <annotation lang="it">(G Levi Della Vida)</annotation> کے مطابق آپؐ کی سوانح عمری کے لیے ’سیرت‘ کا لفظ ابنِ ہشام نے استعمال کیا۔ انھوں نے آپؐ کی حیات پر لکھی گئی کتاب کا نام سیرۃ رسولؐ رکھا۔ آپؐ کی سیرت طیبہ کے ساتھ حدیث کا ذکر بھی آتا ہے۔ ان میں فرق یہ ہے کہ حدیث میں اصل بحث اقوال وافعال رسولؐ پر ہے اور ذات وشمائلِ رسولؐ ضمناًآتے ہیں، جب کہ سیرت میں ذات و شمائلِ رسولؐ اصل زیرِ بحث آتے ہیں۔ اسی طرح محدثین اور سیرت نگاروں میں بھی یہ فرق ہے کہ محدثین کا اصل زور اور اہتمام رسول اللہؐ کے ارشادات و اعمال پر ہے جب کہ سیرت نگاروں کا زور اس بات پر ہے کہ رسول اللہؐ کا ذاتی طرزِ عمل، شخصیتِ مبارکہ اور رویہ کیا تھا۔ حدیث کی موجودگی میں ”سیرت نبویؐ کی الگ ضرورت یوں محسوس ہوئی کہ حدیث کی کتابوں میں آنحضرتؐ کے اخلاق وعادات و دیگر سوانح بکھری ہوئی صورت میں ملتے ہیں، ان میں تاریخی ترتیب نہیں [جب کہ] سیرت میں ایک خاص ترتیب ملحوظ ہوتی ہے، اس لیے یہ ایک الگ فن ہے۔“</p>
			<p>سیرت پاکؐ کی اہمیت کے حوالے سے ڈاکٹر محمود احمد غازی لکھتے ہیں کہ دورِ جدید میں سیرت کے مطالعے کی تہذیبی، بین الاقوامی، علمی اور تاریخی اہمیت ہے۔ علامہ محمداقبال نے قرآن کے بارے میں فرمایا ہے کہ عالَمِ قرآنی ہر دور میں اپنے آپ کو بے نقاب کرتا ہے اور نہیں کہہ سکتے کہ قرآن کے بطن میں ابھی کتنے عالمین پنہاں ہیں اور وقت گذرنے کے ساتھ اس کے کتنے مناظر اور مشاہد انسانوں کے سامنے آئیں گے۔ اسی طرح صاحبِ قرآن کی سیرت اور ارشادات میں پنہاں حقائق و معارف بھی انسانوں کی محدود عقل کے لیے لامتناہی ہیں۔</p>
			<p>موجودہ عہد میں امن وسکون ختم ہو رہا ہے۔ معاشرتی اور سماجی برائیاں بتدریج بڑھ رہی ہیں۔ نفسیاتی اور دیگر بیماریوں کے ہجومِ بے کراں نے انسانوںکا جینا محال کردیاہے۔ سائنسی ایجادات انسان کو جسمانی آسودگی مہیا کرنے کے لیے کوشاں ہیں مگر اصل اور حقیقی خوشی کو انسان ترس رہے ہیں۔ ان حالات میں سیرت نبویؐ کا مطالعہ صراطِ مستقیم سے آشنائی اور جسمانی و روحانی سکون کا باعث بن سکتا ہے کیونکہ ”حضرت محمدؐ کی سیرتِ طیبہ کا مطالعہ کرنے والا کسی جگہ تاریکی کا نشان نہیں پاتا۔ ہر چیز واضح اور چمکتے ہوئے آفتاب کی طرح واضح ہے۔“</p>
			<p>اللہ تعالیٰ نے قرآن میں فرمایا کہ ہم نے تمھارے ذکر کو بلندکیا، تو اس کااہتمام بھی مختلف انداز سے فرمایا۔ سیرت نبویؐ پر قلم اُٹھانااور سیرت نگاروں کی صف میں شامل ہونا ایک بہت بڑا اعزاز ہو گیا، جس کو یہ توفیق عطا ہو گئی، وہ خوش نصیب بن گیا۔ آپؐ کی سیرت نئے نئے انداز میں مرتب ہونے لگی، محبوب کی تعریف زبان و بیان کی قید سے آزاد ہوتی ہے۔ سب سے پہلے محب نے اپنے محبوب کی تعریف کس طور اور کن کن انداز سے کی، اس پر بھی بہت کچھ لکھا گیا۔ اللہ نے جس بلندی کا ذکر کیا ہے، اس تک انسان کی رسائی نہیں ہو سکتی، وہ تو اللہ ہی جانتا ہے۔</p>
			<p>سندھ کے خانقاہی ادب میںسیدیوسف علی چشتی المعروف عزیزالاولیاؒ کی معجز نما سیرت اہم کتاب ہے۔ معجز نما سیرت کی طبع دوم ۱۹۹۹ء میں ہوئی۔ آپ کے پوتے منصور سلیمانی کے مطابق اس کا پہلا ایڈیشن ۱۹۷۰ء میں شائع ہوا تھا، یہ خواجہ عزیزالاولیا ٹرسٹ لانڈھی کراچی سے شائع ہوئی۔</p>
			<p>معجز نما سیرت میںحضور اکرمؐ کی ولادتِ مبارک سے لے کر پردہ فرمانے تک کے اہم واقعات بیان کیے گئے ہیں۔ کتاب کے آغاز میں آپؐ کا حلیہ مبارک مختصر مگرجزئیات کے ساتھ ہے۔ اسی طرح دیگر اہم واقعات کو بھی اختصار سے بیان کیا گیا ہے۔ کتاب میں سیرت پاک کے علاوہ ایسی کوئی تحریر نہیں ہے، جس سے کسی خاص محرک کا اندازہ لگایا جا سکے۔ سیرتِ پاک کے مطالعے سے اندازہ ہوتا ہے کہ یہ سیرت قرآن وحدیث کی روشنی میں مرتب کی گئی ہے اور ان کے حوالے بھی دیے گئے ہیں۔</p>
			<p>معجز نما سیرت کے آغاز میں آپ کی حیاتِ مبارکہ کو مختصر نکات کی صورت میں بیان کیا گیا ہے، بعد ازاں ”وقت کی بہت ضرورت خدا لگتی ہے“ کے عنوان سے ایک فکری تحریر ہے، جس میںمعرفت الٰہی کا ایک آسان طریقہ یہ بیان کیا گیا ہے کہ جب انسان یہ سوچ لے کہ میری زندگی کی بقا اور ارتقا کے لیے جو اشیا درکار ہیں، وہ ربِ کائنات کی تخلیق کردہ ہیں تو اُسے یہ یقین آ جائے گا کہ وہ ربّ اس کی روحانی ہدایت کے وسائل بھی پیدا کرے گا۔ یہ ااندازِ بیان گرچہ اختصار کی وجہ سے عام فہم نہیں ہے مگر اس میں علمی اور فکری پہلو موجود ہے۔</p>
			<p>انبیاؑ کی تعلیمات کا مقصد عزیزالاولیاؒ کے نزدیک یہ ہے کہ انسانی جسم، عقل اور روح کے عمل میں ہم آہنگی پیدا ہو، انسان وسو سوں سے محفوظ رہے اور ایمان وعمل کی مدد سے درجۂ یقین تک رسائی پائے۔ اسے اطمینانِ قلب حاصل ہو اور مادی عالم کی حقیقت اس پر منکشف ہو جائے۔ دین کے منکرین کے لیے آپ لکھتے ہیں کہ اِن کی مثال اُس شخص جیسی ہے جو برف کو چھوئے بغیر اس کی ٹھنڈک کا انکار کر دے۔ جو شخص محض فلسفہ یا سائنس پڑھ کر دین کو ردّ کرتا ہے، وہ اس طرح ہے جو فلسفے اور سائنس کو جانے بغیر معقولات اور حکمت کا انکار کر دے۔ اس تحریر میں قرآنی آیات، فارسی اور اردو اشعار کا حسبِ ضرورت استعمال کیا گیا ہے۔</p>
			<p>اس سیرت کی ایک خاص بات یہ ہے کہ آپ سے قبل جو انبیاؑ دنیا میں تشریف لائے۔ اُن کے حالات کو بھی کتاب کی زینت بنایا گیا ہے۔ اُن کے حالات کے لیے قرآنی آیات کا سہارا لیا گیا ہے۔ خواجہ عزیزالاولیاؒ نے پوری سیرتِ پاک کے اہم واقعات کو ایک سو دس عنوانات دے کر پیش کیا ہے۔ انھوں نے کچھ ایسے پہلو بھی بیان کیے ہیں جو عمومی طور پر سیرت کی کتب میں نہیں آئے۔ مثلاً جنگ احد میں دندانِ مبارک کی شہادت کے بارے میں سعید احمد کاظمیؒ کے حوالے سے تحریر کیا کہ جب موے مبارک تک محفوظ رکھے گئے تو پھر دندانِ مبارک کا پتا کیوں نہیں ہے ؟پوری کتاب میں محبت اور عقیدت کی ایک نورانی لہر دوڑتی ہوئی محسوس ہوتی ہے، جس میں منطقیت کا رنگ بھی نظر آتا ہے۔ سیرت نگار نے آپؐ کے وصال کے بعد جو حالات پیش آئے، اُن کا ذکر بھی کیا ہے۔ اسی طرح آپ کے معجزات کو بھی تفصیل اور اسناد کے ساتھ بیان کیا ہے۔ معجز نما سیرت سیرت کی ان کتابوں میں شمار ہوتی ہے جوآپؐ کی زندگی کے بارے میں بھرپور معلومات لیے ہوئے ہیں۔</p>
			<p>معجز نُما سیرت کی اہم خصوصیت اس کا علمی و ادبی اسلوب ہے، جس میں قرآنی آیات، احادیث، عربی، فارسی اوراردو اشعار کو جا بجا تحریر کر کے ادبی چاشنی پیدا کی گئی ہے۔ اس طرح عربی اور فارسی الفاظ کے برمحل استعمال سے بھی اندازِ بیان میں دلکشی پیدا ہوئی ہے۔ اس اسلوب میں جزئیات نگاری بھی نظر آتی ہے۔ کتاب کی پیشکش میں سلیقہ دکھائی نہیں دیتا، حتیٰ کہ مصنف کا نام بھی کتاب میں کہیں نہیں لکھا۔ ادارے کا نام اور سنہ دیا گیا ہے جب کہ سر ورق پر کتاب کا نام سیرت معجز نما اور اندر مرقع مصطفائی تحریر کیا ہے۔ نثری نمونہ ملاحظہ کیجیے:</p>
			<blockquote>
				<p>پیدائشی نَبِیِّ اُمِّیؐ فداہ امی ابی نے ۴۱ ویں سال اپنی رسالت سراپا رحمت کا اظہار فرمایا۔ علماے ظاہر نے سمجھا کہ اب رسول ہوئے جبرئیل کی جسامت دیکھ کر لرزہ بر اندام ہوئے تھے۔ پھر زور آزمائی کا ایسا برتاوہ لکھتے ہیں جس کے اعادے سے قلم شائیستہ رقم کا سینہ شق ہو جاتا ہے۔</p>
			</blockquote>
			<p>ڈاکٹر محمد عبدالحیؒ، مولانا اشرف علی تھانویؒکے خلیفۂ مجاز تھے۔ جامعۂ دارالعلوم کراچی کے منتظمینِ اعلیٰ مفتی محمد رفیع عثمانی اور مفتی تقی عثمانی آپ ہی سے شرف بیعت رکھتے ہیں۔ آپ کی سیرت پر کتاب اُسوہ رسول اکرم <annotation lang="ar">ﷺ</annotation> جب شائع ہوئی تو اسے قبولیت کا درجہ عطا ہوا۔ اس کتاب کی مکمل اور پہلی اشاعت ۱۹۷۵ء میں ہوئی۔ اس کتاب کو مکتبۂ عمر فاروق کراچی نے ربیع الثانی ۱۴۳۱ھ ؍اپریل ۲۰۱۰ء میں اشاعتِ جدید کے نام سے شائع کیا۔ اس میں آپؐ کی سیرت کو مختلف عنوانات کے تحت عام فہم انداز میں بیان کیا گیا ہے۔ دوسری خوبی اس کتاب کی یہ ہے کہ اُن پہلوئوں پر زیادہ زور دیا گیا ہے جن کا تعلق روز مرہ زندگی کے معمولات سے ہے۔ یوںاس کتاب کا قاری بہت سی ایسی سنتوںسے واقف ہو جاتا ہے جن پرروزمرہ زندگی میں عمل پیرا ہوا جا سکتا ہے۔ اس میں سیرت کے تمام پہلوئوں کا جائزہ لیا گیا ہے۔ کتاب کو چار حِصص، پھر چوتھے حصے کو آٹھ ابواب میں بیان کیا گیا ہے جن سے سیرت کی جامعیت کا اندازہ ہوتا ہے۔ چار حصّوںکی تفصیل کچھ یوں ہے:</p>
			<list>
				<li>۱۔ مضامین افتتاحیہ،</li>
				<li>۲۔ مکارمِ اخلاق،</li>
				<li>۳۔ خصوصیاتِ اندازِ زندگانی،</li>
				<li>۴۔ تعلیمات دین اکمل واتم۔</li>
			</list>
			<p>پہلے حصّے میں جن پہلوئوں کو بیان کیا گیا ہے، اس میں خطبہ، لمعات، آیاتِ قرآنیہ، عزمِ اتباع اسوہ رسول اکرمؐ وغیرہ ہیں۔ ’لمعات‘ میں قرآنی آیات اور ان کے تراجم پیش کر کے یہ واضح کیا گیا ہے کہ اہلِ عالم کے لیے آپؐ کی صفاتِ کاملہ کا اظہار اوّلاً اللہ ہی نے قرآن میں کیا ہے۔ ڈاکٹر عبدالحیؒ نے ان قرآنی آیات کے مکمل حوالے بھی دیے ہیں۔ ”مکارمِ اخلاق“ میں سیرت کے ان پہلوئوں کو پیش کیا ہے جن میں صفاتِ قدسیہ اورتعارفِ ربّانی کے ضمن میں ان چھبیس احادیثِ قدسیہ کو مع اردو ترجمے درج کیا ہے جن میں اللہ تعالیٰ نے حضور اکرمؐ کی سیرت کو بیان کیا ہے۔ ان میں فرداً فرداً حوالے تو نہیں دیے گئے مگر آخر میں کتاب مدارج النّبوۃ کا ذکر ہے، غالباً یہ اسی سے ماخوذ ہوں گے۔ دوسرے حصّے میں حلم و عفو، صبرواستقامت، بشریتِ کاملہ، امتیازی خصوصیت، صورتِ زیبا، انکسارِطبعی، ایفاے عہد، رحم، تحمل، دیانت و امانت، سخاوت اور دیگر پہلوئوں کے بارے میں بیان ہے۔ سیرت نگار نے حصّہ سوم کے ”خصوصیاتِ اندازِزندگانی“ میں آپؐ کی کئی صفات کو قلم بند کیا ہے، ان میں انداز، سکوت، تقسیمِ اوقات، اندازِ استراحت، ازواج مطہرات سے حسنِ سلوک، وعظ کا انداز، اہلِ مجلس کے ساتھ سلوک، اندازِ رفتا ر، بچوں سے خوش طبعی، اشعار سے دلچسپی وغیرہ شامل ہیں۔</p>
			<p>حصہ چہارم آٹھ ابواب پر منقسم ہے۔ ان میں پہلا باب ایمانیات سے متعلق ہے، جس کا آغاز حدیث جبرئیلؑ سے کیا گیا ہے، یعنی اسلام، ایمان اور احسان کو بیان کیا ہے جو تصوُّف کی اہم دلیل بھی ہے۔ دوسرا باب عبادات ہے۔ اس باب میں اذان، نماز، روزے، حج اور زکوٰۃ کی جزئیات کو بیان کیا گیا ہے۔ تیسرے باب کا تعلق معاملاتِ حقوق سے ہے، جس میں حقوق النفس اورحقوق العباد پر سیرت کی روشنی میں تحریر کیا گیا ہے۔ حقوق العباد میں والدین، شوہر اور بیوی، اولاد، دوست، مریض، خادم اور جانوروں کے حقوق تک بیان کیے گئے ہیں۔ چوتھا باب معاشرت سے تعلق رکھتا ہے، اس میںسلام کے آداب، گھر میں داخل ہونے، چھینک اور جمائی، دعوتِ طعام، مظلوم کی اعانت، مسکرانے کی اہمیت، سادگی وغیرہ کو تحریر کیا گیا ہے۔ باب پانچ کا تعلق اخلاقیات سے ہے۔ اس میں حسن اخلاق، شرم وحیا، نرم مزاجی، سخاوت وبخل، منافقت، غصّہ، ریا، مصلحت آمیزی، بدگوئی اور بہت سے اہم پہلوئوں کو احادیثِ مبارکہ کی روشنی میں تحریر کیا ہے۔ چھٹا باب حیاتِ طیبہ کے صبح وشام سے متعلق ہے، اس میں آپؐ کے معمولات یومیہ کو بیان کیا ہے کہ آپؐ کے بعد نمازِ فجر، ظہر، عصر، مغرب اور عشائ، کیامعمولات تھے۔ ان کے علاوہ گھر میں داخلے، نکلنے اور سونے کی دعائیں بھی پیش کی گئی ہیں۔ ساتویں باب میں نکاح اورنومولود کے بارے میں سنتِ نبویؐ کو بیان کیا ہے۔ بچوں کے اچھا نام رکھنے، پہلی تعلیم، حفاظت تعویذ اور عقیقہ و ختنہ کا ذکر کیا ہے۔ آٹھواں باب مرض وعیادت سے تعلق رکھتا ہے۔ اس میں امراض، اس کے پرہیز، عیادت کا طریقۂ کار، میّت کے معاملات کو بیان کیا گیا ہے۔</p>
			<p>زیرِ بحث کتاب موجودہ حالات کے تناظر میں تحریر کی گئی ہے۔ کیونکہ مسلمان زندگی کے ہر شعبے میںجس تیزی سے زوال پذیر ہو رہے ہیں، اس کا حل مؤلف کے نزدیک یہی ہے کہ امتِ مسلمہ زندگی کے ہر شعبے میں آپؐ کی قولی اور عملی ہدایات کو حرزِ جاں بنائے۔ اس بارے میں ڈاکٹر عبدالحیؒ رقم طراز ہیں:</p>
			<blockquote>
				<p>موجودہ دور میں جب کہ سرورِ کونین حضرت محمدؐ کی سنتوں سے مغائرت بڑھتی جا رہی ہے اور مسلمان اپنے دین کی تعلیمات کو چھوڑ کر غیروں کے طور طریقے اختیار کر رہے ہیں، اس بات کی شدید ضرورت ہے کہ مسلمانوں کو بار بار اسلامی تعلیمات اور سرکارؐ کی سنتوں کی طرف دعوت دی جائے کیونکہ مسلمانوں کی دنیوی اور اخروی ہر طرح کی صلاح و فلاح اتباع سنت ہی میں مضمر ہے۔</p>
			</blockquote>
			<p>اس مقصدنے سیرت نگار کے دل میں یہ آرزو پیدا کر دی تھی کہ وہ ایک ایسی آسان اور مختصر کتاب مرتب کریں، جس میں مسلمانوں کو اتباعِ سنت کی اہمیت سے روشناس کرایا جا سکے اور وہ آسانی کے ساتھ سنت کے مطابق زندگی کے بنیادی تقاضے معلوم کر سکیں۔ یہی وہ داعیہ تھا جس نے اُنھیں اُسوہ رسول اکرم <annotation lang="ar">ﷺ</annotation>کی ترتیب پر آمادہ کیا۔</p>
			<p>کتاب کا اندازِ بیان سادگی لیے ہوئے ہے۔ گویا سیرت نگارڈاکٹر عبدالحیؒ جس کتاب کے خواہش مند تھے، اس پر یہ کتاب پوری اترتی ہے۔ دوسری اہم بات یہ ہے کہ مصنف نے اپنے خیالات کا اظہار بہت کم کیا ہے۔ بیش تر احادیث کا آسان ترجمہ بیان کیا ہے اور جس کتاب سے حدیث اخذکی ہے، اس کا نام بھی دیا ہے۔ تفصیلات نہیں دیں۔ مثلاً صفحہ نمبر، مصنف یامؤلف کا نام، اشاعت کب اور کہاں ہوئی؟ اندازِ تحریر کانمونہ ملاحظہ کریں:</p>
			<blockquote>
				<p>عادات طیبہ: حضور اکرمؐ ٹیک لگا کر کھانا تناول نہ فرماتے۔ آپ فرماتے تھے، میں بندہ ہوں اور بندوں کی مانند بیٹھتا ہوں اور ایسے ہی کھاتا ہوں جیسے بندے کھاتے ہیں۔ (حضورؐ کی نشست اس قسم کی تھی کہ گویا گھٹنوں کے بل ابھی کھڑے ہو جائیں گے، یعنی اکڑوں بیٹھ کر) ٹیک لگانے سے مراد جم کر بیٹھنا اور کھانے کے وقت چوکڑی مار کر سرین پر بیٹھنا، اس بیٹھنے کی مانند ہے جو کسی چیز کو اپنے نیچے رکھ کر ٹیک لگا کر بیٹھے۔ (قاضی عیاض)</p>
			</blockquote>
			<p>اللہ تعالیٰ نے قرآن میں حضور اکرمؐ کا جس انداز میں ذکر کیا ہے، اس کے بارے میں ڈاکٹر غلام مصطفی خاںؒ کی کتاب ہمہ قرآن در شان محمد <annotation lang="ar">ﷺ</annotation> ایک معتبر اضافہ ہے کہ آپ نے پورے قرآن کے بارے میں یہ دعویٰ کیا ہے کہ محمدؐ کی شان میں ہے۔ انھوں نے اپنے اس دعوے کے لیے ثبوت و دلائل بھی دیے۔ قرآن کی ہر ہر سورۃ میں آپؐ کی سیرت اور ذکر کے پہلو تلاش کیے، اسے بیان کیا۔ ہمہ قرآن در شان محمد <annotation lang="ar">ﷺ</annotation> کے بارے میں ڈاکٹر مسرور احمد زئی لکھتے ہیں کہ:</p>
			<blockquote>
				<p>ہر سورۃ کے نام کے ساتھ اس کا مقام نزول اور موقعۂ نزول بھی لکھا تاکہ ذکر مبارک کے مفہوم کی تفہیم اور آسان ہو جائے۔</p>
			</blockquote>
			<p>مذکورہ پہلو یعنی مقامِ نزول اور واقعۂ نزول اس کتاب میںچند ایک سورتوں ہی میں نظر آتا ہے۔ ہمہ قرآن در شان محمد <annotation lang="ar">ﷺ</annotation> میں عموماً جو احکام بیان کیے گئے ہیں، انھیں رکوع کی مناسبت سے بیان کر کے آپؐ کا ذکر بیان کیا گیا ہے، اس کتاب کے بارے میں مشاہرین اور ادبا کی آرا کو مسرور احمد زئی کے پی ایچ ڈی کے مقالے ڈاکٹر غلام مصطفی خاںؒ: حالات، علمی وادبی خدماتمیں صفحہ ۵۸۳ تا ۵۸۵ پر ملاحظہ کیا جا سکتا ہے۔</p>
			<p>سورۃ الفاتحہ جس میں بظاہر حضور اکرمؐ کا ذکر نظر نہیں آتا، مگر اہلِ دل اور اہلِ عشق کی نظر اپنے محبوب کو تلاش کر لیتی ہے۔ ڈاکٹر غلام مصطفی خاںؒ سورۃ الفاتحہ کی تشریح اور اللہ کی صفات کی تسبیح کا ذکر کرنے کے بعد فرماتے ہیں کہ اللہ پاک کی ان تمام صفات کی پیہم تبلیغ اور صفات کی تسبیح صرف آپؐ ہی کے ذریعے سے ہو سکتی ہے۔ یہ سلسلہ قیامت تک جاری رہے گا، کیونکہ کلام اللہ کا کامل ابلاغ صرف آپؐ ہی کی ذات کو ہے۔ اسی طرح سورۃ الذاریات میں لکھتے ہیں کہ:</p>
			<blockquote>
				<p>اللہ تعالیٰ فرماتے ہیں کہ جنّ و انس کو صرف عبادت کے لیے پیدا کیا ہے، حضورانورؐ کی اتباع اور غلامی میں زندگی گذرے تو عین عبادت ہے، چاہے روزی کمانا ہو یا بچوں کی پرورش وغیرہ کے کام ہوں، پوری زندگی کو عبادت بنانے کے لیے ضروری ہے کہ حضور انورؐ کی زیادہ سے زیادہ اتباع کی جائے، تاکہ دنیا میں پیدا کیے جانے کا مقصد حاصل ہو۔</p>
			</blockquote>
			<p>اس کتاب کے بنیادی محرک دو ہیں۔ ایک تو قرآن پر عمل پیرا ہونے کے لیے بنیادی نکات کی تفہیم، دوسرا پہلو یہ ہے کہ آپؐ کی سیرت کو اس انداز سے بیان کیا جائے کہ لوگوں کو قرآن میں موجود سیرت کے پہلوئوں اور قرآنی تعلیمات کے خلاصے سے بھی آگاہی حاصل ہو۔ گویا اللہ کے احکام پر عمل اور اتباع رسولؐ کرنا، اس کتاب کا مقصدہے، جس کا تذکرہ کتاب کے آغاز میںڈاکٹر غلام مصطفی خاںؒ نے کیا ہے۔ فرماتے ہیں کہ:</p>
			<blockquote>
				<p>قرآن اور عملی قرآن یعنی حضور انورؐ کی حیاتِ طیبہ آپس میں لازم وملزوم ہیں، جس نے حضور انورؐ کو نہیں دیکھا وہ قرآن کو دیکھ لے … قرآن کی ہر آیت اور ہر واقعہ حضورانورؐ کی حقانیت کی تصدیق ہے اور بالواسطہ یا بلا واسطہ اِنھی سے ان کا تعلق ہے۔ مولانا جامی نے صحیح فرمایا تھا کہ ہمہ قرآن در شانِ محمدؐ اس حقیر سی کوشش میں اسی قول کی تشریح اور توضیح ہے۔</p>
			</blockquote>
			<p>انداز تحریر عام فہم ہے۔ عقیدت اور جذبۂ خلوص سے لکھی گئی تحریر میں تاثیر کا پیدا ہونا لازمی امر ہے۔ یہ اثر پذیری اسلوب کی اہم خصوصیت ہے۔ بیان میں اختصار سے کام لیا گیا ہے۔ سیرتؐ کے ساتھ ساتھ قرآنی احکامات بھی بیان کر دیے گئے ہیں۔ روزمرہ زندگی میں مستعمل الفاظ کوبرتاگیا ہے جس کے سبب بیان میں روانی پیدا ہو گئی ہے۔ اندازِ تحریر کا نمونہ ملاحظہ کیجیے:</p>
			<blockquote>
				<p>حضور انورؐکے ذریعے تبلیغ کی ہے کہ اللہ پاک غالب اور علم والا ہے۔ گناہ بخشنے والا اور توبہ قبول کرنے والا ہے۔ نافرمانوں کوعذاب دینے والا اور بڑی قدرت والا ہے۔ اسی سے ڈرو۔ نوحؑ کو اور ان کے بعد کی قوموں نے بھی اپنے پیغمبروں کو جھٹلایا۔ اور خود دوزخی بنے۔ اللہ کے فرشتے بھی ایمان والوں کے لیے بخشش مانگتے ہیں۔ اور دعا کرتے ہیں کہ ”اے ہمارے پروردگار ان (توبہ کرنے والے اور حضورؐ کے متبعین) کو ہمیشہ کی جنتوں میں داخل فرما، جن کا تونے ان سے وعدہ کیا“۔</p>
			</blockquote>
			<p>اوّل یہ مقالہ نقوش کے سیرت نمبر کے لیے لکھا گیا، جو دسمبر ۱۹۸۲ء میں جلد اوّل میں صفحہ ۸۹ تا ۲۰۲پرشائع ہوا۔ ۱۸بعد ازاں کتابی صورت میں پہلی مرتبہ۱۹۸۳ء میں رائل بک ڈپو حیدرآباد نے شائع کیا۔ اور دوسری مرتبہ ۲۰۰۰ء میں شائع ہوا۔ اوّل نسخہ <annotation type="url">www.dhgmk.com</annotation>کی ویب سائٹ پر موجود ہے۔</p>
			<p>ڈاکٹر غلام مصطفی خاںؒ کی علمی وادبی خدمات کسی تعارف کی محتاج نہیں۔ آپ نے سیرت نبویؐ پر کافی تحقیقی کام کیا ہے۔ ان میںہمہ قرآن در شانِ محمد <annotation lang="ar">ﷺ</annotation> ایک اہم کتاب ہے، جس میں آپؒ نے قرآن کی تمام سورتوں میں آپؐ کا ذکر مع حوالے تحریر کیا ہے۔ ان کی ایک اور کتاب سراجِ منیر سیرت پر لکھی گئی مختصرکتاب ہے، اس میں بھی ڈاکٹر غلام مصطفی خاںؒ نے حضور انورؐ کی سیرت کو قرآن کریم کی آیتوں کی روشنی میں بیان کیا ہے۔ آیتوں کے مکمل حوالے، عربی عبارت کے ساتھ درج کر کے اُن کی تشریح فرمائی گئی ہے، اِسی طرح آپؐ کی امتیازی خصوصیات کا تذکرہ احادیث کی حوالے سے بھی کیا ہے۔ مثلاً آپؐ کی وجہ سے یہ کائنات تخلیق کی گئی، قرآن پاک جیسی بے مثل دولت آپ ہی کے صدقے میں عطا ہوئی ہے۔ کتاب دو حصّوں پر مشتمل ہے، پہلے موضوع میں آپؐ کی پچیس امتیازی صفات کو قرآنی آیات اور احادیث کی روشنی میںپیش کیا ہے۔ سورۃ احزاب کی چھیالیسوں آیت کے ضمن میں لکھا ہے:</p>
			<blockquote>
				<p>اے نبیؐ ہم نے آپؐ کو شاہد اور مبشر اور نذیر اوراللہ کے اذن سے اس کی طرف بلانے والا اور سراج منیر بنا کر بھیجا ہے۔ محققین کا خیال ہے کہ حضورؐ کے علاوہ کسی نبی کو سراج منیر نہیں کہا گیا ہے۔ حضور انورؐ سراج منیر ہیں تو ان کے صحابہ رضی اللہ تعالیٰ عنھم نجوم کی حیثیت رکھتے ہیں۔</p>
			</blockquote>
			<p>پھر اس بارے میں حدیث بھی پیش کی ہے۔ دوسرا جز حضور انورؐ کی شانِ محبوبیت کے عنوان سے ہے۔ اس میں بھی قرآن واحادیث کے ذریعے آپؐ کی محبوبیت کا ذکر کیا ہے۔ آغاز ہی میں تحریر فرما دیا ہے کہ ہمارے آقا حضور انورؐ کو اللہ پاک نے اپنا خاص الخاص محبوب بنایا، اسی لیے اللہ پاک اپنے محبوبؐ کی رضا چاہتے ہیں، پھر سورۃ الضحیٰ کی آیت دے کر اس کا ترجمہ دے دیا: اور عنقریب آپ کا رب آپ کو اتنا دے گا کہ آپ راضی ہو جائیں گے۔ اس کتاب کا پیش لفظ آپ کے مرید خاص اور مجازِ صحبت پروفیسر محمد وکیل احمد کا تحریر کردہ ہے، جس میں آپ نے لکھا ہے کہ ڈاکٹر غلام مصطفٰی خاںؒ نے اس رسالے میں فخر موجودات، خیرالحقائق، سرور کائنات حضور انورؐ کی شانِ محبوبیت اور امتیازی خصوصیات کو بیان کیا ہے، جن کا ازل سے ابدتک کسی بھی مخلوق میں ہونا محال ہے۔</p>
			<p>اس رسالے کی پہلی اشاعت ۱۹۸۳ء میں ہوئی۔ بعد ازاں کئی مرتبہ شائع ہوا۔ زیرِ بحث اشاعت المصطفیٰ ایجوکیشنل سوسائٹی کراچی سے ہوئی، اس پر کوئی سنہ درج نہیں ہے۔ یہ نسخہ <annotation type="url">www.dhgmk.com</annotation>کی ویب سائٹ پر موجود ہے۔</p>
			<p>ڈاکٹر محمد مسعودؒ کا تحریر کردہ عیدوں کی عید ایک مختصر کتابچہ ہے، جس کا موضوع آپؐ کی ولادتِ مبارک ہے، اس میں تحقیقی اور استدلالی انداز میں یہ ثابت کیا گیا ہے کہ ولادت مبارکہ پر خوشی منانا درست ہے۔ کتاب تحریر کرنے کے مقاصد کا ذکر مصنف نے کہیں نہیں کیا مگر موضوع اور لوازمے سے کتاب کے محرکات کا اندازہ لگایا جا سکتا ہے۔ اس کتاب کے دو مقاصد نمایاں ہیں۔</p>
			<list>
				<li>۱۔ یہ رسالہ اُن افراد کے لیے تحریر کیا گیا ہے جو ولادتِ مبارکہؐ کی خوشی مناتے ہیں مگر کم علمی کے سبب اِس کی حقیقت سے واقف نہیں ہوتے، یا اِس بارے میںمختلف نقطۂ نظر کے حامل افراد کے اعتراضات کا جواب دینے سے قاصر ہیں۔</li>
				<li>۲۔ ایسے افراد جو ولادت پاکؐ کی خوشی منانے کو نامناسب اور اسلام کے برخلاف سمجھتے ہیں۔ اُنھیںمیلاد منانے کے جواز سے آگاہی دینے اور اُن کے نقطۂ نظر میں تبدیلی لانے کے لیے یہ رسالہ تحریر کیا گیا ہے۔ گویا یہ رسالہ تبلیغی نوعیت کا ہے۔ ڈاکٹر محمد مسعود احمد کی دیگر کتب و رسائل میں بھی یہ تبلیغی اور علمی پہلو نمایاں نظر آتا ہے۔ آپ کی ساری زندگی اسلام کے لیے تحریری اور عملی تبلیغی جدوجہد میں گذری۔ عیدوں کی عید میں ولادت باسعادت کی خوشی منانے کی حمایت میں آپ کا انداز مدلّل اور عالمانہ ہے، جو نکتہ بھی بیان کرتے ہیں، اُس کا حوالہ قرآن واحادیث اورمستند کتب سے دیتے ہیں۔ اس کتابچے کا اسلوب عام فہم ہے۔ چھوٹے چھوٹے جملوں اور روزمرہ الفاظ کے استعمال سے نثر میں ایک روانی پیدا ہوئی ہے، جس سے قاری کی طبیعت پر خوشگوار اثر ہوتا ہے۔ اس کتابچے میں استدلالی اور تحقیقی انداز ساتھ ساتھ چلتے ہوئے دکھائی دیتے ہیں۔ پروفیسر ڈاکٹر محمد مسعود احمدؒ اس نوع کے رسالوں میں بیش تر لوازمہ قرآن واحادیث اور مستند کتب سے اخذ کر کے اُن کا برمحل استعمال اپنے الفاظ اور اسلوب میں کرتے ہیں۔ اس چار صفحات کے رسالے میں سینتیس حوالے دیے گئے ہیں۔ خانقاہی ادب میں تحقیقی انداز اختیار کرنے والوں میں آپ کا ایک اہم مقام ہے۔ اس رسالے سے کچھ عبارت ملاحظہ کیجیے:</li>
			</list>
			<blockquote>
				<p>اللہ نے سب سے پہلے نورِ محمدیؐ پیدا فرمایا۔ ۱ نبوت سے سرفراز کیا۔ ۲ درودوں کا سلسلہ شروع ہوا — فرشتے پیدا ہوئے تو وہ بھی درود وسلام میں شریک ہو گئے، اور جب وہ نور دنیا میں آیا۳ تو انسان بھی اس میں شریک ہو گئے ۴ — اگر سمجھنے والے سمجھیں تو یہ بھی ایک جشن کا انداز ہے۔</p>
				<p>حضورانورؐ اس جہان رنگ وبو میں پیر کے دن تشریف لائے — آپ اظہار تشکر کے لیے پیر کے دن روزہ رکھتے تھے جب پوچھا گیا تو فرمایا — اِس دن میں پیدا ہوا اور اسی دن مجھ پر وحی نازل ہوئی۔</p>
				<p>یہ بات قابلِ توجہ ہے کہ خوانِ نعمت اُترے تو حضرت عیسٰی علیہ السلام اس دن عید منائیں اور جب ”جانِ نعمت“ اُترے تو وہ دن عید کا دن نہ ہو؟</p>
			</blockquote>
			<p>اِس رسالے کی ایک اہم خصوصیت یہ ہے کہ اِس کا ترجمہ عربی، فارسی، سندھی، انگریزی، فرینچ اور ہندی زبان میں بھی کیا گیا ہے، یعنی یہ بیک وقت سات زبانوں میں شائع ہوا ہے۔ عیدوں کی عید کو مظہری پبلی کیشنز کراچی نے ۱۹۹۲ء میں شائع کیا۔</p>
			<p>علامہ سید شاہ تراب الحق قادری کی تصنیف جمالِ مصطفٰی <annotation lang="ar">ﷺ</annotation> سیرتِ پاک میں ایک ایسا اضافہ ہے، جس میں اختصار کے ساتھ سیرتِ پاک کے معروف پہلوئوں کو محبت اور عقیدت سے بیان کیا گیا ہے۔ محمد آصف قادری نے جمالِ مصطفٰی <annotation lang="ar">ﷺ</annotation> کی اہمیت کو چند جملوں میں بیان کیا ہے، وہ لکھتے ہیں کہ:</p>
			<blockquote>
				<p>موجودہ دور کی مصروف ترین زندگی میں ایک ایسی کتاب کی اشد ضرورت تھی جو مختصر بھی ہو اور جامع بھی، نیز یہ کہ اس میں جمالِ صورت بھی ہو اور جمالِ سیرت بھی … جمال مصطفٰی <annotation lang="ar">ﷺ</annotation> نے وقت کی اس اہم ترین ضرورت کو پورا فرمایا اور عام قاری کے لیے مذکورہ ضخیم و عظیم کتب کا خلاصہ تحریر فرمادیا۔</p>
			</blockquote>
			<p>مذکورہ بالا ضرورت ہی اس کتاب کو تحریر کرنے کا محرک بنی۔ جمالِ مصطفٰی <annotation lang="ar">ﷺ</annotation> کی جامعیت کا اندازہ اس کے آٹھ ابواب کے عنوانات ہی سے ہو جاتا ہے، جن کی تفصیل کچھ اس طرح ہے۔ بابِ اوّل عشقِ مصطفٰیؐ، باب دوم جمال مصطفٰیؐ، باب سوم جمال اعضاے مبارکہ مطہرہ، باب چہارم اخلاقِ عظیم، باب پنجم خصائصِ مصطفٰیؐاز آیاتِ قرآن، باب ششم خصائصِ مصطفٰیؐ از احادیث مبارکہ، باب ہفتم محسنِ اعظم اور بابِ ہشتم علامتِ محبتِ رسولؐ۔ ہر باب میں دیگر عنوانات بھی قائم کیے گئے ہیں، جو اوّل موضوع سے متعلق ہی ہیں۔</p>
			<p>جمالِ مصطفٰی <annotation lang="ar">ﷺ</annotation> کی خاصیت یہ ہے کہ اس کا لوازمہ قرآن، احادیث اور دیگر مستند کتب سے اخذ کیا گیا ہے۔ ہر لوازمے کے ساتھ ہی کتاب کاحوالہ بھی دیا گیا ہے اگرچہ یہ تفصیلی نہیں ہیں۔ تمام کتب اور ان کے مصنفین کے نام ”مآخذ“ کے عنوان سے کتاب کے آخر میں درج کر دیے ہیں۔ پہلے باب ”عشقِ مصطفٰیؐ“ کا آغاز ہی سید شاہ تراب الحق قادری نے قرآن کی آیتوں سے کیا ہے۔ تقریباً بیس کے قریب قرآنی آیتوں کے ترجمے دے کر ثابت کیا گیا ہے کہ حضور اکرمؐ کی نبوت ورسالت پر ایمان لانا اور آپؐ کی تعظیم و توقیر کرنا فرض ہے۔</p>
			<p>کتاب میں شامل باب کے ہر عنوان کو قرآن اور احادیث سے مزین کیا ہے۔ جمالِ مصطفی <annotation lang="ar">ﷺ</annotation>میں مستند کتب سے ثابت کیا ہے کہ آپ کی ہر صفت چاہے اُس کا تعلق جمال سے ہو یا سیرت سے، اخلاق سے ہو یا کردار سے، انتہاے کمال سے بھی بڑھ کر ہے، اُس تک انسانی فکر نہیں جا سکتی۔ کتاب کے اشاعتی ذمے دار محمد آصف قادری نے لکھا ہے:</p>
			<blockquote>
				<p>حبیب کبریاصلی اللہ علیہ وآلہ وسلم کا ظاہری و باطنی حسن وجمال کما حقّہ بیان کرنے کے لیے علمِ دین کے علاوہ اللہ عزوجل اور اس کے حبیب علیہ السلام کا خاص کرم بھی شامل ہونا ضروری ہے۔</p>
			</blockquote>
			<p>راقم کے خیال میں بھی سیرت پر کما حقّہ تحریر کرنا ناممکن ہے کیونکہ جس ہستی کا ذکر خالقِ کائنات نے بلند فرمایا ہو، اس تک انسانی فکر کس طرح پہنچ سکتی ہے۔ اسی لیے چودہ سو سال گذرنے کے بعد بھی سیرت پاکؐ پر مسلسل لکھا جا رہا ہے۔ سیرت پر محبت اور عشق کے جذبے سے قلم اٹھانے کی توفیق بھی اللہ اور اس کے حبیبؐ کا خصوصی کرم ہے۔ زیرِ بحث کتاب میں کئی حوالے ایسے دیے گئے ہیں، جن میں یہ تحریر کیا گیا ہے کہ آپؐ کی کما حقہ تعریف نا ممکن ہے۔</p>
			<blockquote>
				<p>شاہ عبدالحق محدث دہلویؒ  فرماتے ہیں: ”جس نے بھی حضورؐ کی تعریف کی ہے، اس نے اپنی سمجھ اور عقل و فہم کے مطابق کی ہے اور آپ کی ذاتِ اقدس ہر صاحبِ عقل و دانش کے فہم سے بالاتر ہے۔“ [شرح فتوح الغیب]</p>
				<p>بے شک رسول اللہؐکے فضائل وکمالات کی کوئی حد نہیں کہ جو کوئی فصاحت والااپنے منہ سے بول سکے۔ حضرت خالد بن ولیدؓ سے اصرارکرکے جب آپؐ کے اوصاف بیان کرنے کو کہا تو آپ نے فرمایا: آقاؐ اپنے بھیجنے والے (اللہ تعالیٰ) کی شان کا مظہر ہیں۔ [مواہب اللد نیہ]</p>
			</blockquote>
			<p>اس طرح کی کئی اور عبارتیں بھی ہیں۔ قرآن کے مطابق اللہ تعالیٰ نے آپؐ کا ذکربلند فرمایا ہے، اب اُس تک کسی انسان کی رسائی کس طرح ہو سکتی ہے۔ سیرتِ پاک پر کما حقّہ لکھنے کا مقصد ہے، قرآن کی مکمّل تفہیم، اور قرآن کی کامِل تفہیم بھی ناممکن ہے۔</p>
			<p>جمالِ مصطفی <annotation lang="ar">ﷺ</annotation>کتاب میں محبت و عشق کی ایک لہر دوڑتی ہوئی محسوس ہوتی ہے، یہی جذبہ کتاب میں تاثیر کا سبب بنتا ہے، کتاب کا اسلوب بھی ادبی رنگ لیے ہوئے ہے۔ زبان عام فہم ہے۔ موقع بہ موقع اردو، فارسی اور عربی کے اشعار دیے گئے ہیں، کہیں کہیں اشعار کے اردو ترجمے بھی دیے گئے ہیں۔ اب فارسی اور عربی زبان کا رجحان اردو دانوں میں کم ہورہاہے، اس لیے اردو کتب میں عربی، فارسی عبارات اور اشعار کے ساتھ اردو ترجمہ دیناافادیت کا باعث ہوتا ہے۔ اسلوب کی ایک مثال دیکھیے:</p>
			<blockquote>
				<p>رحمتِ عالمصلی اللہ علیہ وآلہ وسلم کی پشتِ مبارک کشادہ اور ایسی چمک دار و خوبصورت تھی کہ جیسے پگھلائی ہوئی چاندی ہے۔ حضرت محرش بن عبداللہ الکعبیؓ فرماتے ہیں کہ جب سرکار دو عالم جعرانہ میں عمرے کا احرام باندھ رہےتھے، میں نے آپ کی پشتِ انور کی زیارت کی اور اسے ایساپایا، جیسے چاندی کو پگھلایا گیا ہو۔ [مسنداحمد، بیہیقی]</p>
			</blockquote>
			<p>سنہ اشاعت سے متعلق کوئی معلومات کتاب میں درج نہیں ہے، نہ ہی دیگر افراد کی تحریروں سے سنہ اشاعت کا اندازہ ہوتا ہے۔ پہلی اشاعت حافظ محمد آصف کی زیرِ نگرانی اسلام آباد سے ہوئی تھی، انھوں نے راقم کو بتایا کہ کتاب کا پہلا ایڈیشن ۱۹۹۲ء میں طبع ہوا تھا، جب کہ ایک ایڈیشن بزمِ رضا کھارادر کراچی نے بھی شائع کیا ہے، جس پر بھی کہیں کوئی سنہ درج نہیں ہے۔</p>
			<p>صوفی محمد اقبال مہاجر مدنیؒ کی سیرت پاکؐ پر تحریرکردہ کتاب حقوقِ خاتم النبیین میں درود شریف کا مقام میں آپؐ کے حقوق پر عمومی اور درود شریف کی اہمیت اور فضیلت پر خصوصیت کے ساتھ بحث کی گئی ہے۔ اس کتاب کے مطالعے سے سے آپؐ اور درود شریف کی عظمت کے اُن پہلوئوں سے آگاہی حاصل ہوتی ہے، جن پر ایمان و عمل سے ایک مسلم، مومن کے درجے پر فائز ہو سکتا ہے۔ صوفی محمد اقبال مہاجر مدنیؒ کا قلم آپؐ پر تحریر فرماتے ہوئے دریاے عشق سے روشنائی حاصل کرتا ہے اور صفحۂ قرطاس کو عظمتیں عطا کرتا ہوا اُن پر گہرِ انوار بکھیرتا چلا جاتا ہے، یہ نورانیت، انسانوں کے قلوب کو تا قیامت منور کرتی رہے گی۔ پوری کتاب پر محبت وعشق کی چھاپ دکھائی دیتی ہے، جس کا اندازہ اس بات سے بھی ہو سکتا ہے کہ سر ورق پر گنبدِ خضرا کے ساتھ قصیدہ بردہ شریف کا یہ شعر تحریر ہے:</p>
			<annotation lang="ar">
				<blockquote>
					<verse>
						یا ربِّ صلِّ وسلم دائماً ابداً
						علیٰ حبیبک خیرِ الخلق کلھم					
					</verse>
				</blockquote>
			</annotation>
			<p>مذکورہ بالا شعر کتاب میں مختلف عنوانات کے اختتام پر تکرار کے ساتھ تحریر کیا ہے، اس کے لیے صفحہ ۲۲، ۴۳، ۴۶، ۴۹، ۵۷، ۵۸ وغیرہ ملاحظہ کیے جا سکتے ہیں۔ کتاب کا آغاز حضرت شیخ زکریا ملتانیؒ قدس سرُّہٗ کی اس وصیت سے کیا ہے کہ ”دین تب ہی سلامت رہ سکتا ہے کہ جناب رسول اللہؐ پر درود پڑھے۔“ اس کے اگلے صفحے پر عربی اور فارسی کے شعر درج کیے ہیں، جن میں عشق رسولؐ کا شاعرانہ اظہار کیا گیا ہے۔ عربی شعر کا ترجمہ درج ذیل ہے۔ اگر میں آپ کی خدمت میںپائوں کے بجائے آنکھوں سے چل کر آتا، تب بھی میں حق ادا نہ کر سکتا تھا، اور میں نے آقا! آپ کا اور کون سا حق ادا کیا جو یہ ادا کرتا، جب کہ فارسی شعر یہ ہے:</p>
			<annotation lang="fa">
				<blockquote>
					<verse>
						محمد از تو می خواہم خدا را
						خدایا! از تو حبِّ مصطفی را					
					</verse>
				</blockquote>
			</annotation>
			<p>اس کے بعد قرآن کی سورۃ الاحزاب۳۳ کی آیتنمبر ۵۶ بغیر حوالے کے دی ہے، جس میں اللہ تعالیٰ اور فرشتے محمدؐ پر درود بھیجتے ہیں اوراللہ نے مومنوں کو درود شریف پڑھنے کا حکم دیا ہے، ان کے بعد مولانا نانوتویؒ کے قصیدہ بہاریہ کے اشعار دیے ہیں، جن سے اُن کے عشقِ رسولؐ کی کیفیت کا پتا چلتا ہے۔ اس کتاب کی تصنیف کے محرکات کے حوالے سے ایک بات تو ذیل کے اقتباس سے سامنے آتی ہے۔</p>
			<blockquote>
				<p>اس ماہِ مبارک رمضان ۱۴۱۳ھ میں عارف باللہ حضرت مولانا قاضی زاہد الحسینی صاحب دامت برکاتہم نے (جن کی کئی سال پیش تر جب پہلی مرتبہ زیارت ہوئی تو فوراً اپنے دو اکابرین کا تصوّر اور ان کا فیض صاف محسوس ہونے لگا، ایک شیخ الاسلام حضرت مدنیؒ اور دوسرے امام الاولیا حضرت لاہوریؒ کا) اپنی تصنیف رحمتِ کائنات کا ایک نسخہ ارسال فرمایا، جس میں اپنے دستِ مبارک سے مجھ گنہ گار کے نام کے ساتھ ”الناشرالحقوق خاتم النبیین علی المسلمین“ بھی تحریر فرمایا۔ اللہ کے ولی کے یوں فرمانے کو بندے نے اللہ تعالیٰ کی ستّاری اور کرم کا نشان سمجھا۔ اور حضرت قاضی صاحب دامت برکاتہم کے الفاظ کی برکت و قبولیت کا ظہور اس طرح ہوا کہ حقوق المصطفیٰؐ کے متعلق احقر کو اپنی مجلس میں مختصر بیان کرنے کی توفیق ہوئی۔ اس میں درود شریف کی فضیلت کا بیان اس انداز سے ہوا جو پہلے ذہن میں نہ تھا۔ اس لیے خود کو بھی ذوق حاصل ہوا اوردوستوں نے بھی پسند فرمایا۔</p>
			</blockquote>
			<p>جب کہ دوسرا سبب وہ مسلمان ہیں جو آپؐ کی عظمت اور خصائص کے بارے میں بد ظنی کا شکار ہیں۔ یہ وہ مسلمان ہیں جو اُن اکابرین کی عظمت کے تو قائل ہیں جو آپؐ کے عشق میں رنگے ہوئے تھے مگر عظمتِ مصطفیؐ اور صفاتِ مصطفٰیؐ کے کما حقہٗ قائل نہیں ہیں، جس کا تذکرہ کتاب کے صفحہ ۲۹ پر کیا گیا ہے۔ تیسرا پہلو یہ ہے کہ مسلمانوں میں محبتِ رسولؐ اور اتباع رسولؐ کا جذبہ بیدار ہو جائے۔ جیسا کہ مصنف نے لکھا ہے کہ ”آپؐ کے حقوق میں ام الحقوق تو آپؐ کی محبت اور آپؐ کا اتباع ہے۔“</p>
			<p>محمد اقبال مہاجر مدنیؒ نے حضورؐ کے حقوق کی عظمت، اہمیت اور افادیت کو دل و دماغ میں مرتسم کرنے کے لیے استدلالی انداز اختیار کیا ہے۔ پہلے حقوق اللہ اور حقوق العباد کا تذکرہ کیا پھر دیگر مخلوقات کے حقوق کا ذکر کر کے ”آپؐ کے حقوق ادا کیے بغیر ایمان معتبر نہیں“ کے عنوان میں تحریر فرمایا کہ ”جب ادنیٰ سے ادنیٰ مخلوق کے حقوق کی کوتاہی پر اتنا مواخذہ اور پکڑ ہے تو افضل الخلق، احب الخلق الی اللہ کے حقوق میں کوتاہی کتنا سخت قابلِ گرفت معاملہ ہوگا، جس میں انتہائی غیر معمولی فکر و احتیاط کی ضرورت ہے۔“ آپؐ کے حقوق کی اہمیت کا اندازہ درج ذیل جملوں سے کیا جا سکتا ہے جو کتاب میں موجود ہیں۔</p>
			<blockquote>
				<list>
					<li>(الف) آپؐ کے حقوق میں ام الحقوق تو آپؐ کی محبت اور آپؐ کا اتباع ہے۔</li>
					<li>(ب) محسن اعظمؐ کا حق ہم پر ہماری جانوں سے زیادہ ہے۔ اس کے بعد قرآن کی سورۃ الاحزاب ۳۳ کی آیت ۶ کی تفسیرِ عثمانی سے تشریح بھی لکھی ہے۔</li>
					<li>(ج) نبیؐ کے طفیل ابدی و دائمی حیات ملتی ہے۔ شاہ عبدالقادر کا بیان نقل کیا ہے کہ ”نبی نائب ہے اللہ کا۔ اپنی جان ومال میں اپنا تصرّف نہیں چلتا، جتنا نبی کا چلتا ہے۔ اپنی جان دہکتی آگ میں ڈالنا روا نہیں اور اگر نبی حکم دے دے تو فرض ہو جائے۔“</li>
					<li>(د) حضرت شیخ الاسلام ابن قیمؒ کا فرمانِ عالی شان بھی اس کتاب کی زینت ہے کہ ”جب رسول اللہؐ نے افتقار الی اللہ کے مقام (عبدیتِ کاملہ) کو مکمل کر لیا تو اللہ تعالیٰ نے تمام مخلوق کو دنیا وآخرت میں آپؐ کا محتاج بنا دیا۔“</li>
				</list>
			</blockquote>
			<p>طرز اسلوب آپ کی کتاب آداب النبی <annotation lang="ar">ﷺ</annotation> سے مماثلت رکھتا ہے۔ وہی عربی، فارسی اور اردو اشعار موضوعات کی مناسبت سے جا بجا تحریر کیے ہیں۔ تمام عنوانات اردو انداز میں ہیں مگر ایک عنوان میں فارسی اور عربی انداز ہے۔ وہ عنوان ”درود شریف مبطل شرک ومکمل توحید“ ہے۔ لفظی اور جملوں کی تکرار سے بھی تحریر میں حسن اور تاثیر پیدا کی گئی ہے۔ ملاحظہ ہوں:</p>
			<p>حضور انورؐ کی اطاعت اللہ تعالیٰ کی اطاعت ہے۔</p>
			<p>حضور انورؐ کی محبت اللہ تعالیٰ کی محبت ہے۔</p>
			<p>حضور انورؐ کی خوشنودی اللہ تعالیٰ کی خوشنودی ہے۔</p>
			<p>حضور انورؐ کی نافرمانی اللہ تعالیٰ کی نافرمانی ہے۔</p>
			<p>حضور انورؐ کی ناراضی سے اللہ تعالیٰ ناراض ہوتا ہے۔</p>
			<p>حضور انورؐ کا مخالف اللہ تعالیٰ کا مخالف ہے۔</p>
			<p>روحانیت اور خانقاہی نظام کے حوالے سے درود شریف کی اہمیت کو جامع انداز میں بیان کیا ہے۔ لکھتے ہیں کہ:</p>
			<blockquote>
				<p>جس طرح درود شریف حقوق کی ادائی کا ذریعہ ہے، اسی طرح اس کی کثرت سلوک و تربیت میں بڑا اثر رکھتی ہے۔ مشائخ سلوک کا مجرب ہے۔ وہ فرماتے ہیں کہ اس کی غیر معمولی کثرت سے دل میں ایک نور پیدا ہوتا ہے جو تربیتِ باطن میں مرشدِ کامل کا کام دیتا ہے۔</p>
			</blockquote>
			<p>زیر بحث کتاب کا لوازمہ مختلف کتابوں سے تحقیق کر کے تحریر کیا گیا ہے مگر جدید تحقیقی انداز اس کتاب میں نہ ہونے کے برابر ہے، اس کتاب کے آخر میں ایک کتابچہ ”شِفائُ الاسقام“ ہے، جس میں قرآنی آیات کی روشنی میں مؤلف نے چالیس درود شریف اختراع کیے ہیں، اس اختراعی عمل کے لیے سنن ابن ماجہ سے حضرت عبداللہ بن مسعودؓ کی روایت کو پیش کیا ہے، جس کی رو سے آپؐ پر درود شریف بھیجنے کے لیے اچھے اچھے کلمات کے اضافے کی ترغیب ہے۔ مؤلف نے جو درود پاک اس کتابچے میں تحریر کیے ہیں، وہ عربی زبان میں ہیں اگر ان کا اردو ترجمہ بھی دے دیا جاتا تو قارئین اُس مفہوم سے بھی آگاہ ہو جاتے، جو اِن درود میں پیش کیا گیا ہے۔ قطع نظر اردو ترجمہ نہ دینے کے، مؤلف کا یہ عمل عشقِ رسولؐ پر دلالت کرتا ہے کہ اللہ نے اُنھیں ایک عظیم کام کی توفیق عطا فرمائی۔ یہ درود پاکؐ یقیناً ان کے عقیدت مندوں اور دیگر مومنین کے توسط سے نسل در نسل جاری رہے گا۔ حقوقِ خاتم النّبیین <annotation lang="ar">ﷺ</annotation> کو مکتبہ حضرت شاہ زبیرؒ کراچی نے شائع کیا۔</p>
			<p>پروفیسر محمد عبداللہ امینی جن کا اصل نام ظفر احمد فاروقی ہے، صوفی محمد اقبالؒ کے مجازِ صحبت ہیں، اس کے علاوہ انھیں اپنے والد محترم محمد زبیرؒ اور مولانا محمد سہیل مہاجر مدنی سے بھی خلافت عطا ہوئی ہے۔ اِن کی کتاب جھلکیاں محبوب <annotation lang="ar">ﷺ</annotation> کی اداؤں کیسیرت پر ایک جامع اور مستند کتاب ہے، یہ سیرت کی وہ کتاب ہے، جس کا سرورق ہی عشق رسولؐسے رنگا ہوا ہے۔ سرورق کے آغاز میں ”ورفعنا لک ذکرک“ اس کے نیچے علامہ اقبال کا یہ مصرع ”دہر میں اسمِ محمد سے اجالا کر دے“ تحریر کیا ہے، لیکن مصنف کے عشق کی پیاس ابھی بجھی نہیں، سرورق کے پائینتی سے کچھ اوپر یہ درج ہے۔</p>
			<blockquote>
				<verse>
					تیز کرو تیز کرو
					چراغِ عشق کی لو تیز کرو
				</verse>
			</blockquote>
			<p>یہی نہیں انتساب بھی ”محبوب کا تذکرہ — چاہنے والوں کے نام“ ، محبت کے رنگ میں رنگا ہوا ہے۔</p>
			<p>سیرت نگاروں کی فہرست میں شامل ہونا، اللہ کی طرف سے بڑا اعزاز اور اُس کے حبیبؐ کا کرم ہے، اس موضوع پر ہر ہر انداز سے کتب تحریر کی گئیں ہیں۔ یہ سلسلہ ہنوز جاری ہے اور تاقیامت جاری رہے گا۔ اللہ نے ”ورفعنا لک ذکرک“ جو کہہ دیا۔ پروفیسر محمد عبداللہ امینی نے بھی یہ کاوش کی اور کامیاب رہے۔ سیرت نگار نے اس کتاب کوتینتالیس ابواب میں تقسیم کیا ہے، جن میں آپؐ کی سیرت و کردار کے انتالیس اہم پہلوئوں پر روشنی ڈالی ہے، ہرپہلو کا ایک باب ہے، ہر باب میں ضمنی عنوانات ہیں، جو اُس باب کی کسی نہ کسی حوالے سے توضیح کرتے ہیں۔ ابتدائی باب ”سب سے زیادہ لائقِ تعریف“ ہے، اس باب کے ضمنی عنوانات امت کے سردار محمد، فخر اولادآدم، مصلح اعظم، رائے میں سب سے افضل، دشمن بھی مان لینے پر مجبور ہو گیا، ساتھی جبرئیلِ امیں، آنچہ خوباں ہمہ دارند تو تنہاداری، یکتائے روزگار ایمانِ خدا لازم ایمانِ محمدؐ، جامع الصفات، گذشتہ آسمانی کتابوں کی بشارت اور ہے کم سنی ہی سے ذوقِ بلندپروازی ہیں۔ اس ایک باب میں چار کتب کتاب الشفا، شیم الحبیب، مستدرک حاکم اور سیرتِ ہشام سے استفادہ کیا گیا ہے۔ اول الذکر کے حوالے زیادہ ہیں اور چار شاعروں کے کلام دیے گئے ہیں، ان میں سب سے زیادہ خواجہ عزیزالحسن مجذوب کے اشعار ہیں، ان کے علاوہ جگر مرادآبادی، اقبال عظیم اور انعام تھانوی کا ایک ایک شعر ہے۔ کم وبیش یہی صورت پوری کتاب میں ہے۔ کتب اور شاعروں کے ناموں میں تغیر ہوتا رہا ہے۔ اس سے اندازہ کیا جا سکتا ہے کہ آپ نے کس قدر محنت اورمحبت سے یہ کام کیا ہے۔</p>
			<p>اس کتاب کی ایک خاص بات یہ ہے کہ اس میں مصنف نے اپنے خیال و فکر کے گھوڑے نہیں دوڑائے ہیں بلکہ جو باتیں کتب میں درج تھیں، اُن کا انتخاب کیا ہے۔ سیرت نگار نے موضوع سے متعلق اشعار بھی تحریر کیے ہیں، اس طرح یہ خوبصورت اور خوب سیرت نثر کے ساتھ، دلوں میں اترنے والے برجستہ اشعار کا مجموعہ بھی ہو گیا ہے۔ اس کتاب کی ایک بڑی خوبی یہ بھی ہے کہ اس کے بنیادی لوازمے میں آپؐ کی حیاتِ طیبہ کے بارے میں معلومات کی بجائے اُن پہلوئوںکو ترجیح دی گئی ہے، جن کا تعلق سیرت سے ہے جب کہ حیاتِ مبارکہؐ کے بارے میں معلومات کو ایک نئے انداز سے پیش کیا ہے، جس سے کتاب کے حسن میں مزید اضافہ ہو گیا ہے۔ کتاب کی ضخامت اورصفحات کی تعداد میں اضافہ بھی نہیں ہوا، اور قاری غیر محسوس طور پر سیرت کے ساتھ ساتھ معلومات سے بھی آگاہ ہوتا جاتا ہے، یعنی آپؐ کی زندگی کے پہلوئوں کو ہر صفحے کے بالائی حصّے میں صفحہ نمبر کے ساتھ کچھ چھوٹے فونٹ میں درج کر دیا ہے، یوں ہر صفحے پر ایک بات کا پتا چلتا رہتا ہے۔ یہ معلومات ایک ایک فصیح و بلیغ جملے میں پیش کی گئی ہیں۔ چند جملے ملاحظہ ہوں:</p>
			<blockquote>
				<p>آنحضرتؐ کے دادا عبدالمطلب نے بیاسی سال کی عمر میں وفات پائی۔</p>
				<p>دورانِ ہجرت آنحضرتؐ کو پکڑنے کا انعام قریش نے سو اونٹ مقرر کیا۔</p>
				<p>سید الشہدا حضرت حمزہؓ کی کنیت ”ابو عمارہ“ تھی۔</p>
			</blockquote>
			<p>اس سیرتِ پاکؐ کو تحریر کرنے کا بنیادی مقصدعوام وخواص کو آپؐ کی سیرت سے آگاہی دے کر اس پر عمل کی ترغیب دینا ہے۔ اس موضوع پر انتالیسواں باب ”حضور اکرمؐ کے حقوق، افراد امت پر“ صفحہ ۲۵۰ پر دیا گیا ہے، جس میں آپؐ کی سنت کے اتباع اور اطاعت پر زور دیا گیا ہے۔ اس باب پر سیرت نگار محمد عبداللہ امینی نے بھی ”عرض مؤلف“ (صفحہ نمبرندارد) میں توجہ دلائی ہے۔ ”عرض مؤلف“ میں یہ جملے بھی کتاب کے محرکات کا تعین کرتے ہیں۔</p>
			<blockquote>
				<p>اس تالیف میں جناب رسول پاکؐ کی سیرتِ طیبہ سے ایسے واقعات کو منتخب اور یک جا کیا گیا ہے، جن کے مطالعے سے پڑھنے والے میں تاثر پیدا ہو اور اللہ جل شانہٗ اور حضورؐ کی معرفت، محبت اور عشق میں اضافہ۔</p>
			</blockquote>
			<p>زیرِ بحث کتاب میں سیرت کے اُن پہلوئوںکو بھی کتاب کا حصّہ بنایا گیا، جن سے ہمیں زندگی گذارنے کا سلیقہ آتاہے۔ ان پہلوئوں پر عمل پیرا ہو کر آخرت کے ساتھ ساتھ دنیا بھی سنواری جا سکتی ہے۔ ”پچھلی قوموں کی طرح ہلاکت“ میں آپؐ کا بخاری شریف اور مسلم شریف سے یہ قول تحریرکیا گیا ہے جو آج بھی ہماری رہنمائی فرما رہا ہے۔</p>
			<blockquote>
				<p>مجھ کو تمام دنیا کے خزانوں کی کنجی دی گئی ہے۔ مجھے خوف نہیں کہ میرے بعد تم شرک کرو گے لیکن اس سے ڈرتا ہوں کہ تم دنیا میں مبتلا ہو جائو اور اس کے لیے آپس میں کشت وخون نہ کرنے لگ جائو، تو پھر اسی طرح ہلاک ہوجائو، جس طرح تم سے پہلی قومیں ہلاک ہوئیں۔</p>
			</blockquote>
			<p>اندازِ تحریر فصاحت و بلاغت لیے ہوئے ہے، مختصر جملے، مانوس اورسادہ الفاظ۔ موضوع کے اعتبار سے اشعارکے برمحل استعمال نے بیان میں چار چاند لگا دیے ہیں جو کتاب کے تقریباً ہر صفحے پر موجود ہیں۔ بعض صفحات پر دو دو تین تین اشعار بھی دیے گئے ہیں، جن سے قاری محظوظ ہوئے بغیر نہیں رہتا۔ اگرچہ کتب کے حوالے دیے گئے ہیں مگر ان کے بارے میں دیگر معلومات مثلاً صفحہ نمبر، طبع، سالِ اشاعت اور پبلشر کے بارے میں کوئی معلومات نہیں دی گئی ہیں، نہ ہی جن کتب سے استفادہ کیا گیا ہے ان کی کوئی فہرست کتاب میں شامل ہے۔ البتہ ہر باب اور اس کے ذیلی عنوان کو بھی فہرست میں مع صفحہ نمبر دے کر، قاری کوتلاش کی سہولت فراہم کی گئی ہے۔ اسلوب کی مختصر سی جھلک ملاحظہ کریں:</p>
			<blockquote>
				<p>طفیل بن عمرو دوسی قبیلے کا مشہور شاعر تھا اور کیونکہ عرب میں شعرا کا بہت اثر تھا یعنی وہ قبیلے کے قبیلے کو جدھر چاہتے جھونک دیتے تھے، اس لیے قریش نے کوشش کی کہ وہ کسی طرح آنحضرتؐ کی خدمت میں نہ پہنچنے پائے لیکن ایک دفعہ اس نے جب اتفاقیہ حضور اکرمؐ کو قرآن مجید پڑھتے سُنا تو وہ فوراً مسلمان ہو گیا اور اس کے ساتھ ہی اسی زمانے میں قبیلہ دوس میں بھی اسلام پھیلنے لگا۔ تاہم سارے قبیلے نے طفیل کی دعوت قبول نہ کی۔ وہ رنجیدہ ہو کر آنحضرتؐ کے پاس آئے اور عرض کی یا رسول اللہؐ! دوس نے نافرمانی کی۔ ان پر بد دعا کیجیے۔ رحمتِ عالمؐ نے ہاتھ اُٹھائے اور فرمایا: ”خدایا! دوس کو ہدایت دے اور ان کو بھیج۔“ اس کے بعد سارا قبیلہ مسلمان ہو گیا۔ (صحیح بخاری)</p>
			</blockquote>
			<p>”عرض مؤلف“ ۵/فروری ۱۹۹۴ء کا تحریر کردہ ہے، جس سے پتا چلتا ہے کہ یہ کتاب فروری ۱۹۹۴ء میں تیار ہو گئی تھی۔ تاہم اس کی پہلی اشاعت جنید پبلشرکے زیر اہتمام جنوری ۱۹۹۵ء میں ہوئی جب کہ طبع ثانی جون ۱۹۹۶ء میں ہوئی۔</p>
			<p>سندھ کی خانقاہوں میں سیرتِ پاکؐ پر جو کتب تحریر کی گئیں ہیں، اُن میں موضوعات کا تنوع ہے، وہ صرف آپؐ کے حالاتِ زندگی ہی پر مشتمل نہیں ہیں بلکہ ہر اُس موضوع پر ہیں، جن سے آپؐ کا تعلق بنتا ہے۔</p>
			<p>صوفی محمد اقبال مہاجر مدنیؒ کی کتاب آداب النبی <annotation lang="ar">ﷺ</annotation> میں آپؐ کی شخصیت کے آداب پر مفصل روشنی ڈالی گئی ہے، یہ پوری کتاب عشقیہ رنگ لیے ہوئے ہے۔ یہ آداب کس نوعیت کے ہیں؟اِن کے تقاضے کیا ہیں؟اس کے دینی نقطۂ نظر سے کیا اثرات مرتب ہوتے ہیں؟ آپؐ کے امتی پر کیا حقوق ہیں؟ ان سب پہلوئوں کو وضاحت سے کتاب میں بیان کیا گیا ہے، اِس ضمن میں دیگر کتب سے بھی استفادہ کیا گیا ہے۔ آپؐ کے حقوق کے حوالے سے لکھتے ہیں کہ:</p>
			<blockquote>
				<p>حضورؐ کے نبی اور رسول ہونے کی جہت امت پر جو حقوق ہیں وہ صرف اظہارِ ایمان تک محدود نہیں، بلکہ زبان، دل اعضا سب پر حقوق ہیں اور وہ حقوق ختم نہیں ہوتے بلکہ قیامت تک باقی رہیں گے۔</p>
			</blockquote>
			<p>مذکورہ تحریر کے بعد حافظ ابنِ تیمیہؒ کی کتاب الصارم کے دو اقتباسات بھی پیش کیے ہیں۔ اسی طرح قاضی زاہدالحسینی کی کتاب بامحمد <annotation lang="ar">ﷺ</annotation> باوقار سے درج ذیل اقتباس اخذ کیا ہے۔</p>
			<blockquote>
				<p>جب تک سیدِ دو عالَمؐ کو ان تمام صفات اور خصوصیات کے ساتھ صدقِ دل سے تسلیم نہ کیا جائے گاجو ان کو مِن جانب اللہ عطا ہوئی ہیں، اس وقت تک تمام عقائد اور اعمال، اخلاق، آداب وغیرہ امور ناقابلِ اعتماد اور عنداللہ غیر مقبول ہیں۔</p>
			</blockquote>
			<p>سیرتِ پاک کی جن کتب سے مؤلف نے استفادہ کیا ہے، اُن میں سیرت النبی <annotation lang="ar">ﷺ</annotation> از سید سلیمان ندویؒ، نشرالطیب، بامحمد <annotation lang="ar">ﷺ</annotation> باوقار، رحمتِ کائنات، العطورالمجموعہ، الشفا بحقوق المصطفٰی <annotation lang="ar">ﷺ</annotation>، حیاتِ صحابہؓ، فضائلِ حج، عربی کتب میں الخصائص الکبرٰی، مواہب اللدنیہ، رحمۃ للعالمین شامل ہیں۔ صوفی محمد اقبالؒ نے کتاب کو تحریر کرنے کا مقصد تو کہیں نہیں بیان کیا مگر کتاب کے مطالعے سے جو محرکات نمایاں ہیں، اُن میں ایک سبب تو یہ ہوا کہ ایک بزرگ کی کتاب آداب النبی <annotation lang="ar">ﷺ</annotation> کو دربارِ نبویؐ میں قبولیت حاصل ہوئی، تو اُن سے حضورؐ نے فرمایا۔ ”یہ میرا ہی رسالہ ہے، اس وقت مسلمانوں میں آداب کی بہت کمی آگئی ہے۔ حقوق اور آداب بہت ہی اہم ہیں، اس کمی کی وجہ سے یہود و نصاریٰ مسلمانوں پر غالب آرہے ہیں اور مسلمان بھی اس سازش میں آرہے ہیں۔“</p>
			<p>اس کتاب کو تحریر کرنے کا اوّل محرک تو آپؐ کا حکم ہے۔ جس کا ذکر ”انعام باری“ کے عنوان میں یوں کیا ہے:</p>
			<blockquote>
				<p>الحمداللہ اس مبارک رسالے کی ابتدا ئی تالیف بھی بطریق مذکور [بزرگ کے واقعے] حضوراقدسؐ کے حکم سے ہوئی۔</p>
			</blockquote>
			<p>کتاب میں موجود داخلی شواہد سے بھی دیگر محرکات کا اندازہ ہوتا ہے۔ آپؐ سے محبت کا غلبہ بھی کتاب لکھنے کے محرکات میں سے ایک ہے، جو کتاب میں بیشتر مقامات پر واضح دکھائی دیتا ہے۔ آداب النبی <annotation lang="ar">ﷺ</annotation>میںلکھتے ہیں کہ آپؐ کے خصائصِ مبارکہ اِس قدر جامع ہیں کہ ان کی تشریح کرنے سے انسان کی عقل وفہم قاصر ہے۔ اس بات کی سند میں آپ نے امام ابنِ تیمیہؒ کا یہ بیان تحریر فرمایا ہے۔ ”آپؐ کا اپنے ربّ کے یہاں اس قدر بلند مرتبہ ہے کہ جس تک انسانی عقل کی رسائی نہیں ہو سکتی اور جس کی تشریح سے انسانی زبانیں قاصر ہیں۔“</p>
			<p>مذکورہ بالا بیانات کی تشریح قرآن کے اس مفہوم سے ہوتی ہے کہ اللہ تعالیٰ فرماتا ہے کہ ہم نے آپ کی خاطر آپ کا ذکر بلند فرمایا۔ جس ہستی کا ذکر اللہ بلند و بالا فرمائے، اُس کی تفہیم انسانوں سے کیونکر ہو سکتی ہے۔</p>
			<p>آداب النبی <annotation lang="ar">ﷺ</annotation> میں کچھ تعلیم یافتہ مسلمانوں کا طرزِ عمل بیان کیا ہے، جس کے مطابق وہ آپؐ کو ایک لیڈر، عظیم شخصیت، ریفارمر تو سمجھتے ہیں مگر آپؐ سے محبت کا جذباتی تعلق نہیں جوڑتے، وہ اس نوع کے تعلق کو شرک وبدعت کہتے ہیں، جس کے نتیجے میں ایمان کی روح ختم ہو رہی ہے۔ مؤلف کو اس بات کا زیادہ قلق اِس لیے ہے کہ یہ رویہ اُن مسلمانوں کا ہے جن کے اکابرین وہی ہیں جو مؤلف کے ہیں۔ اس کا اظہار یوں کیا ہے کہ:</p>
			<blockquote>
				<p>اہلِ حق میں سے ہونے کا دعویٰ کرنے والے حضرات جن اکابرین کی طرف اپنے کو منسوب کرتے ہیں، ان اکابرین میں بانی دارالعلوم دیوبند حضرت نانوتویؒ اپنی کتاب میں قائلین از یادِ محبت کو کافر یا خارج از مذہب اہلِ سنت والجماعت سمجھنے والوں کو مخاطب کر کے فرماتے ہیں:</p>
			</blockquote>
			<annotation lang="ar">
				<blockquote>
					<verse>
						ان کان کفراً حب قد رِ محبت
						فلیشھدالثقلان الی کافر
					</verse>
				</blockquote>
			</annotation>
			<blockquote>
				<p>اور ہمارے سارے ہی اکابرین کی سوانح عمریاں اور تصانیف عشقِ نبویؐ سے لبریز ہیں کہ کسی بھی شخصیت کی بڑائی کا دین میں معیار ہی محبت و اتباعِ رسولؐ ہے۔</p>
			</blockquote>
			<p>گویا عام مسلمانوں کو غوروفکر کی دعوت دی گئی ہے کہ اسلامی تعلیمات کی روح حبِّ رسولؐ میں ہے، جس قدر عشق رسولؐ ہوگا تعلیمات اسلامی پر عمل کرنا آسان اور سہل ہوگا کیونکہ محبوب کی ادا اپنانے میں قلبی تعلق اور خلوص ہوتا ہے جو قرآن اور حدیث کے مطابق عمل کی جان ہے۔ حبِّ رسولؐ کے بِنا عبادت میں حضوریِ قلب دشوار ہو جاتی ہے۔</p>
			<p>مذکورہ کتاب میں اصلاحی پہلو بھی نمایاں ہے۔ یہ اصلاح ظاہر وباطن، ہر دو حوالے سے ہے۔ سیرت نگار نے ڈاڑھی مبارک اور پائنچے اونچے رکھنے کے بارے میں احادیث کی روشنی میں بیان کِیا ہے۔ یہی نہیں صحابہ کرامؓ کی زندگی کے اُن واقعات کو بھی پیش کیا ہے، جن میں عشقِ رسولؐ کی کیفیت ہے، جہاں عقل و مادیت کا گماں بھی نہیں ہے، ایسے واقعات کو پیش کرنے کا مقصد یہ ہے کہ کس طرح امتِ مسلمہ حقوق اللہ اور حقوق العباد ادا کرنے میں سستی کا مظاہرہ نہ کرے۔ صحابہ کرامؓ کے بارے میں تحریر فرماتے ہیں کہ:</p>
			<blockquote>
				<p>صحابہ کرامؓ میں چونکہ ایمان بھی اعلیٰ درجے کا تھا، اس لیے ان کی محبت بھی محبوبِ خداؐ کے ساتھ بے مثال تھی جس کے نتیجے میں ادب وتعظیم بھی کمال درجے کی تھی۔ اس کا ثمرہ کمال درجے کا اتباع اور اطاعت ہے۔ حقیقی تعظیم وہ تعظیم ہے جس کا منشا محبت ہو، اور اکرام وہ اکرام ہے جس کا مبدا محبت ہو۔</p>
			</blockquote>
			<p>اس طرح انسانی نفسیات کو مدنظر رکھتے ہوئے لکھا ہے کہ انسان کی طبیعت میں گناہ کرنا شامل ہے، لہٰذا ان گناہوں سے ایک دم چھٹکارا آسان نہیں ہے، اس لیے گذشتہ گناہوں سے معافی اور آئندہ چھوڑنے کے ارادے کا حکم دیا گیا ہے، اور یہ بہت آسان ہے۔ اگر کمزوری اور نفس کی شرارت سے دوبارہ گناہ سرزد ہو جائے تو پھر معافی اور ترکِ گناہ کا ارادہ کرے، چاہے یہ معاملات دن میں سو بار ہی ہو جائیں۔ اس عمل سے توبہ کا اجر ضائع نہیں ہوتا۔ انسانی نفسیات کا تقاضا ہے کہ بار بار توبہ کرنے سے بالآخر شرمندہ ہو کر بتدریج گناہوں کو ترک کرنے کی بات ذہن میں راسخ ہو جائے گی۔ اس کے علاوہ بار بار توبہ سے اللہ کی رضا حاصل ہوگی اور اُس کی رحمت سے گناہوں سے بچنے کی توفیق بھی حاصل ہوگی۔</p>
			<p>خانقاہی رنگ بھی اس کتاب کی خاص بات ہے۔ اوّل تو عشق و محبت خود اپنی جگہ صوفیانہ پہلو ہیں۔ مشائخ کرام کے واقعاتِ محبت رسولؐ بھی کتاب میں تحریر کیے ہیں۔ اسی طرح اللہ کے رحمانی پہلو کو بھی تفصیل سے ضبطِ تحریر میں لایا گیا ہے، یہی نہیں اولیاے کرام میں سے حضرت جنید بغدادیؒ اور شیخ الحدیث مولانا محمد زکریا مہاجر مدنیؒ کے اُن واقعات کو بھی بیان کیا ہے، جن میں محبتِ رسولؐ کے سبب ان کو اعلیٰ مقامات عطا کیے گئے۔</p>
			<p>آداب النبی <annotation lang="ar">ﷺ</annotation> میں مؤلف کا وسیع مطالعہ دکھائی دیتا ہے۔ بات کو مؤقر اور پُر اثر بنانے کے لیے دیگر کتب سے بھی استفادہ کیا گیا ہے۔ گویا یہ کتاب تحقیق کر کے لکھی گئی ہے، مگر خانقاہی نظام کی بیشتر کتب کی طرح تحقیقی طریقہ تقریباً نہ ہونے کے برابر ہے، یہاں تک کہ قرآن کے حوالے بھی کہیں دیے اور کہیں نہیں دیے گئے۔ حدیث کی کتب کے صرف نام کچھ مقامات پر درج کیے گئے ہیں مگر تفصیل نہیں دی گئی۔ اسی طرح ایک دو کتب کے حوالے میں صرف کتاب کا نام اور صفحہ نمبر لکھا ہے۔</p>
			<p>آداب النبی <annotation lang="ar">ﷺ</annotation>کا اسلوب رواں ہے، غیر مانوس الفاظ اور عربی و فارسی کا استعمال کم کم ہی کیا گیا ہے۔ عربی قصائد کے اشعار جابجا پیش کیے گئے ہیں، جن سے کتاب میں ادبی رنگ پیدا ہوا ہے، اسی طرح فارسی اور اردو اشعار بھی کتاب کی زینت بنے ہیں۔ اشعار کی موجودگی سے مؤلف کے ادبی اور شعری ذوق کا اندازہ ہوتا ہے۔ اشعار کی پیشکش میں یکسانیت نہیں ہے۔ عربی اور فارسی اشعار مع ترجمہ اور بغیر ترجمہ، دونوں طرح تحریر کیے گئے ہیں، جس کے لیے ص ۱۵، ا۲ اور ۷۲ ملاحظہ کیے جا سکتے ہیں۔</p>
			<p>حضرت صوفی محمد اقبال مہاجر مدنیؒ کی آداب النبی <annotation lang="ar">ﷺ</annotation> کو مکتبہ شاہ زبیر کراچی نے شائع کیا اور سنہ اشاعت تحریر نہیں کیا۔ مؤلف نے کتاب کے اختتام پر ۱۳/محرم ۱۴۱۵ھ تحریر فرمایا ہے، جس کا عیسوی سن جون ۱۹۹۴ء بنتا ہے، جس سے کتاب کے سنہ تالیف کا پتا چلتا ہے۔</p>
			<p>محمد رسول اللہ <annotation lang="ar">ﷺ</annotation> خواجہ شمس الدین عظیمی کی سیرت پر مبنی کتاب ہے۔ یہ تین جِلدوں پر مشتمل ہے۔ کتاب کے آخر میں ابوالاثر حفیظ جالندھری کامشہور نعتیہ سلام ”سلام اے آمنہ کے لال“ شامل کیا ہے۔ محمد رسول اللہ <annotation lang="ar">ﷺ</annotation> کے ”ابتدائیہ“ سے پتا چلتا ہے کہ اِس جلد کے مُخَاطَب روحانیت کے طالب علم ہیں، عموماً یہ ہوتا ہے کہ روحانیت کے شائقین کی اکثریت عجلت میں کسی سلسلے کو اختیار کر لیتی ہے، جب وہ کچھ ریاضت اور ذکرکرتے ہیں تو ان کے دل میں یہ خواہش پیدا ہوتی ہے کہ انھیں غیر معمولی یا غیر مرئی قوت حاصل ہو، جب کہ وہ روحانی تعلیمات پر کما حقہٗ عمل پیرا بھی نہیں ہوتے، اُن میں حصولِ علم کا ذوق و شوق ہوتا ہے نہ وقت کی قربانی دینے کا جذبہ، وہ یہ سمجھتے ہیں کہ روحانی علم کا حصول، دنیاوی علم کے حصول سے زیادہ آسان ہے، ایسے افراد کی ذہنی تربیت کرتے ہوئے خواجہ شمس الدین عظیمی لکھتے ہیں کہ ایک سال میں بچہ، ۱۰۰ تک گنتی سیکھتا ہے، جب کہ اسکول کے اساتذہ اور والدین بھرپور توجہ بھی دیتے ہیں، اس طرح دس سال میں میٹرک کرنے کے بعد صرف یہ پتا چلتا ہے کہ اُسے کس شعبے میں تعلیم حاصل کرنی ہے، میٹرک تک تعلیم کے لیے ہزاروں گھنٹے صرف ہوتے ہیں، اور روحانیت کے لیے ہفتے میں صرف ایک گھنٹہ دے کر یہ توقع کی جاتی ہے کہ کشف و مشاہدہ حاصل ہو جائے۔ عظیمی صاحب کے خیال میں روحانی طلبہ اور طالبات میں منفی، شیطانی اور غیر اسلامی روایات سے بغاوت کرنے کا حوصلہ اور جذبہ ہوناضروری ہے۔</p>
			<p>محمد رسول اللہ <annotation lang="ar">ﷺ</annotation> کے مقصدِ تحریر سے آگاہی، اُن کے اِس بیان سے بھی ہو جاتی ہے کہ ”پیش نظر صفحات میں سیدنا حضور علیہ السلام کی حیاتِ طیبہ کے وہ پہلو جمع کیے گئے ہیں، جن میں مثبت طرز فکر کو فروغ دینے میں شر کے نمائندوں کی طرف سے قدم قدم پر کھڑی کی گئی رکاوٹوں کا تذکرہ ہے۔“ اِن رکاوٹوں کو آپؐ نے مثبت طرزِ فکر سے دور کیا۔ آپؐ نے ذہنی اور جسمانی اذیتوں کو برداشت کیا۔ اس مستقل اور مسلسل جدوجہد کے نتیجے میں وہ توحید کے پیغام کو عام کرنے میں کامیاب ہوئے۔ اللہ اُن سے اور وہ اللہ سے راضی ہو گئے۔ خواجہ شمس الدین عظیمی نے روحانی طلبہ اور اساتذہ کو مشورہ دیا ہے کہ وہ سیرتِ طیبہ کابار بارمطالعہ کرنے کے ساتھ اِس پر غور وفکربھی کریں۔</p>
			<p>آپؐ کے ابتدائی بارہ سال، اس انداز سے تحریر کیے گئے ہیں کہ اِن میں گہرا تأثر پیدا ہو گیا ہے جو صوفیانہ ادب کا خاصا ہے۔ آپؐ کے اسی دور سے مثال دیتے ہوئے، موجودہ دورکے روحانی طلبہ و طالبات کو غور وفکر کی دعوت دی گئی ہے کہ آپؐ آٹھ سال کی عمر میں کس قدر احساسِ ذمہ داری سے آگاہ تھے۔ ملاحظہ ہو:</p>
			<blockquote>
				<p>آٹھ سال کی عمر میں جب کہ بچّے دنیا کی اونچ نیچ سے بے خبر کھیل کود میں مگن ہوتے ہیں، محمدؐ دن بھر بکریوں کی رکھوالی کرتے، جنگل میں انھیں چرانے لے جاتے، دوپہر کے کھانے میں جھڑ بیری کے بیر کھا کر پیٹ بھرتے، اونٹوںکی مہارپکڑتے اور گھر کے چھوٹے بڑے کام کرتے تھے۔</p>
			</blockquote>
			<p>محمد رسول اللہ <annotation lang="ar">ﷺ</annotation> جلد اوّل کی فکری جہتیں بھی ہیں۔ اِس کتاب میں سیرت کے اُن پہلوئوں اور واقعات کو بیان کیا گیا ہے، جن کے مطالعے سے سماج اور معاشرے میں انقلابی تبدیلیاں لانا ممکن ہے۔ قیادت میں کون سی صفات ہونی چاہییں، جو مقاصد کے حصول میں معاون ثابت ہوتی ہیں۔ معاشرے میں تبدیلی کے لیے کن کن مصائب اور مشکلات کا سامنا کرنا پڑتا ہے۔ اِس بارے میں آپؐ اور آپؐ کے رشتے داروں کے سماجی بائیکاٹ کا واقعہ بڑا ہی کرب انگیز ہے، جس میں مسلسل رنج و الم اور دائمی بھوک کے سبب حضرت خدیجہؓ بیمار ہوئیں اور مناسب علاج اور غذا نہ ہونے کے سبب وصال فرمایا، اس بائیکاٹ کی واپسی کا نقشہ ملاحظہ کیجیے:</p>
			<blockquote>
				<p>جب مسلمان شعب ابی طالب سے واپس لوٹے تو مسلسل فاقہ کشی، بھوک اور پیاس کے باعث بے حد کمزور ہو چکے تھے، ان کے چہرے ہڈیوں کے ڈھانچے بن چکے تھے اور ان کے بدن کی کھال سورج کی تمازت سے بُری طرح جُھلس گئی تھی۔</p>
			</blockquote>
			<p>اس طرح کے دیگر واقعات کو بھی پُر اثر انداز میں پیش کیا گیا ہے، ابتدائیے میں بھی فکری عنصر موجود ہے۔ عظیمی صاحب لکھتے ہیں:</p>
			<blockquote>
				<p>پیدائش کے بعد انسان کا تعلق تین نظاموں سے ہے۔ پہلا نظام وہ ہے جہاں اس نے خالق حقیقی کو دیکھ کر اُس کے منشا کو پورا کرنے کا عہدکیا، دوسرا نظام وہ ہے جس کو ہم عالَمِ ناسوت، دارالعمل یا امتحان گاہ کہتے ہیں۔ اور تیسرا مقام وہ جہاں انسان کو امتحان کی کامیابی یا ناکامی سے باخبر کہا جاتا ہے۔</p>
			</blockquote>
			<p>مذکورہ تینوں نظاموں کا تذکرہ قرآن اوراحادیث میں آیا ہے، پہلا نظام سورۃ الاعراف کی آیت سے اخذ کردہ ہے، جب روحوں کا اللہ سے مکالمہ ہوا تھا اورانسان نے اللہ کو اپنا رب تسلیم کیا تھا۔ ”الست بربکم، قالو بلیٰ“ [ترجمہ: کیا میں تمھارا رب نہیں ہوں؟ ہاں تم ہی ہمارے ربّ ہو] ۔ دوسرااور تیسرا نظام بھی قرآن اور احادیث ہی سے ماخوذ ہے۔ ”سو جو لوگ ایمان لائے اور انھوں نے نیک عمل بھی کیے تو ان کو ان کا پروردگار اپنی رحمت میں داخل کرے گا۔“ حدیث پاک ہے، ”الدنیامزرعۃ الآخرۃ“ [ترجمہ: دنیا آخرت کی کھیتی ہے] ۔ کامیاب افراد کے لیے بیان ہے۔ ”بے شک متقیوں کے لیے ہے مقامِ کامرانی“ اور ”اُس دن یاد کرے گا انسان اپنا کیا دھرا اور کھول کر سامنے کر دی جائے گی جہنم، ہر دیکھنے والے کے لیے، چنانچہ جس نے سرکشی کی اور ترجیح دی دنیاوی زندگی کو، تو بے شک جہنم ہی ہے اس کا ٹھکانا۔“ ”سو جس نے کی ہوگی ذرہ برابر نیکی دیکھ لے گا وہ اسے اور جس نے کی ہوگی ذرہ برابر بدی دیکھ لے گا وہ اسے۔“</p>
			<p>محمد رسول اللہ <annotation lang="ar">ﷺ</annotation> جلد اول میں سیرتِ پاک کے متعلق معلومات کو واقعاتی انداز اور رواں اسلوب میں پیش کیا گیا ہے، جس سے دلچسپی کا عنصر برقرار رہتا ہے۔ اس کتاب میںتحقیقی عنصر اور اسلوب نہ ہونے کے برابر ہے۔ صوفیانہ ادب میں اصلاح اور دلچسپی کو مقدم رکھا جاتا ہے۔ اسی وجہ سے خانقاہی ادب کی بیش تر کتب میںتحقیقی رجحان کم ہوتا ہے۔ یہی صورت مذکورہ کتاب کی ہے، البتہ سیرت کے بارے میںجس قدر حوالے قرآن میں آئے ہیں، اُن کا ترجمہ مع حوالے تحریر کیا گیا ہے۔ جہاں کہیں وضاحت طلب لفظ آیا، اُس کی وضاحت حاشیے میں درج کی گئی ہے۔</p>
			<p>اگرچہ محمد رسول اللہ <annotation lang="ar">ﷺ</annotation> سیرت کی ایک مختصر کتاب ہے مگر خواجہ شمس الدین عظیمی نے انسانی زندگی اور معاشرے سے متعلق اہم واقعات کو دلکش پیرائے میں بیان کیا ہے۔ ان میں معاشی، سماجی، اخلاقی، اصلاحی، دوسری قوموں سے باہمی تعلقات اور دیگرموضوعات بھی شامل ہیں۔ کتاب کے آخر میں ابوالاثر حفیظ جالندھری کامشہور نعتیہ سلام ”سلام اے آمنہ کے لال“ شامل کیا گیا ہے۔</p>
			<p>محمد رسول اللہ <annotation lang="ar">ﷺ</annotation> تین جِلدوں پر مشتمل ہے۔ اس کا ابتدائیہ ۲۹جولائی ۱۹۹۶ء کا تحریر کردہ ہے، جب کہ اشاعت ۲۰۰۴ء کی ہے، جس سے گمان ہوتا ہے کہ یہ دوسری طبع ہے، جس کا تذکرہ اشاعتی معلومات میں نہیں دیا گیا ہے۔ محمد رسول اللہ <annotation lang="ar">ﷺ</annotation>، جلد اول، کو الکتاب پبلی کیشنزکراچی نے۲۰۰۴ء میں شائع کیا ہے۔ مذکورہ بالا بحث اسی اشاعت کے لوازمے پر کی گئی ہے۔</p>
			<p>خواجہ شمس الدین عظیمی کی تصنیف محمد رسول اللہ <annotation lang="ar">ﷺ</annotation> کی دوسری جلد، سیرت پاک کا ایک مخصوص گوشہ لیے ہوئے ہے جو معجزے سے متعلق ہے۔ یوں تو آپؐ کی حیاتِ طیبہ کا ایک ایک پہلو محفوظ کر دیا گیا ہے مگر اِن پہلوئوں کی جتنی جہات ہیں، وہ وقت گذرنے کے ساتھ عیاں ہوتی رہیں گی، کیونکہ آپؐ کو قیامت تک کے لیے مثالی انسان بنا کر بھیجا گیا ہے۔ سیرت کے ہمہ جہتی پہلو کے حوالے سے زاہدالراشدی فرماتے ہیں:</p>
			<blockquote>
				<p>سرورِ کائنات حضرت محمد رسول اللہؐ کی ذاتِ گرامی انسانی تاریخ کی وہ عظیم شخصیت ہے، جن پر سب سے زیادہ لکھا گیا ہے اور جن کی حیاتِ مبارکہ کے مختلف گوشوں پر ہر دور میں قلم اُٹھایا گیا، مگر اس کے باوجود سیرت طیبہ کا موضوع ہمیشہ سے تشنہ ہے اور ہمیشہ تشنہ رہے گا۔</p>
			</blockquote>
			<p>محمد رسول اللہ <annotation lang="ar">ﷺ</annotation> کتاب کی انفرادیت یہ ہے کہ اس میں صرف معجزوں ہی کا بیان نہیں کیا گیا ہے بلکہ ان کی سائنسی توجیہ بھی کی گئی ہے۔ یہی پہلو اِس کتاب کا بنیادی محرک ہے۔ معجزوں کی تشریح کی ضرورت ہر دور میں رہی ہے، موجودہ دور سائنسی دور ہے۔ اِس دور میں انسانی شعور نے کافی ارتقا کیا ہے، جس کی وجہ سے سائنسی مثالوں کے ذریعے خرقِ عادت کی تفہیم کے امکانات پیدا ہوئے ہیں۔ معجزوں کی جو سائنسی تشریح زیرِ بحث کتاب میں کی گئی ہے، اسے اگر سو دو سو سال قبل کیا جاتا تو اِس کی تفہیم ناممکن ہوتی۔ آج بھی اِن تشریحات کی تفہیم سائنٹفک ذہن، طبیعیات اور مابعدالطبیعیات اور سائنسی علوم سے آگہی رکھنے والے افراد بہ نسبت عام افراد کے زیادہ کر سکتے ہیں۔</p>
			<p>بنظر غائر محمد رسول اللہ <annotation lang="ar">ﷺ</annotation> جلد دوم کا مطالعہ کیا جائے تو یہ خصوصی طور پر سالکین کے لیے تحریرکی گئی ہے، جس کا مقصود اُن کی فکری اور نظری تربیت کے ساتھ اُن کے شعور میں اضافہ کرنا ہے۔ کتاب کی ابتدا میں معجزے، کرامت اور استدراج کی تعریف اور تفاوت کو بیان کیا گیا ہے، اِن کی اہمیت کے پیش نظر مختصراً بیان کیا جاتا ہے۔ معجزہ لفظ ’عجز‘ سے ماخوذ ہے، جس کا مفہوم عظیمی صاحب نے ’کوئی کام کرنے سے عاجزہونا‘ تحریر کیا ہے۔ عجز کے لغوی معنی کمزوری، ناتوانی، ہار، شکست، انکسار وغیرہ ہیں۔ مُعجِز کے لغوی معنی عاجز کرنے والا۔ گویا معجزہ کے معنی شکست دینے والا، گویا معجزہ انسانی عقل کو شکست دیتا ہے۔ عربی زبان میں عجز کا مفہوم ’طاقت نہ رکھنا‘ ہیں، یعنی معجزہ کی لغوی تشریح یہ ہوگی کہ ایسا عمل جس کی تفہیم کی طاقت انسان میں نہ ہو، جہاں فہم کمزور اور شکست سے دوچار ہو۔</p>
			<p>معجزے کے اصطلاحی معنی ”نبوت کی صداقت کے لیے خرقِ عادت کا ظاہر ہونا، معجزہ ہے۔“ اسی مفہوم کو صاحبِ مصباح اللّغات نے لکھا ہے۔ کہ ”خارق عادت جس کو اللہ تعالیٰ کسی نبی کے ہاتھ سے ظاہر کر دے اوردوسرے اس سے عاجز ہوں۔“</p>
			<p>دیباچے میں کرامت کی تعریف یہ کی گئی ہے کہ اولیاء اللہ سے صادر ہونے والی خارق عادت کرامت کہلاتی ہے۔ تصرّف کی تیسری قسم ’استدراج‘ ہے، جس کے بارے میں لکھا ہے کہ یہ وہ علم ہے جو اعراف کی بری روحوں یا شیطان پرست جنّات کے زیرِ سایہ کسی آدمی میں خاص وجوہ سے پرورش پا جاتا ہے۔ معجزہ، کرامت اور استدراج میں فرق یہ ہے کہ اول الذکر دونوں میں معرفت الٰہی حاصل ہو سکتی ہے، جب کہ آخرالذکر کو معرفت حاصل نہیں ہو سکتی۔ استدراج کا علم غیب بینی تک محدود ہے، جب کہ معجزہ و کرامت معرفت بھی دیتی ہے۔ استدراج کے ذریعے شے پر تصرّف عارضی اور معجزہ و کرامت کا تصرف مستقل ہوتا ہے، یا جب تک صاحبِ معجزہ وکرامت اُسے ختم نہ کریں۔</p>
			<p>دیباچے میں خواجہ شمس الدین عظیمی نے مختلف انبیاؑ کو عطا کردہ معجزے دینے کی حکمت بھی بیان کی ہے۔ اُن کا کہنا ہے کہ جو معجزے عطا کیے گئے، وہ اُس دور کے موافق تھے۔ حضرت موسٰیؑ کا دور، جادو اور طِلسم کا تھا، آپؑ کو یدِبیضا اور عصا عطا ہوئے۔ حضرت عیسٰیؑ کا دور علمِ طب کا تھا، آپؑ کو مادر زاد اندھوں اور مردوں کو جِلانے کا معجزہ عطا فرمایا۔ حضرت صالح علیہ السلام کے دور میں سنگ تراشی عروج پر تھی۔ آپؑ نے چٹان کی طرف اشارہ کر کے زندہ سالم اونٹنی کو برآمدکیا، اسی طرح آپؐ کے عہد میںفصاحت وبلاغت اپنے اعلیٰ مقام پر تھی۔ آپؐ کو انتہائی فصیح وبلیغ کلام عطا فرمایا، یعنی انبیاؑ کو جو معجزے عطا ہوئے، وہ اُس عہد کے عروج یافتہ فنون کو عاجز کر دینے والے تھے۔ چند معجزے اور اُن کی سائنسی تشریح ملاحظہ کیجیے۔</p>
			<p>حضرت طفیل بن عمرو معروف شاعر تھے، جب آپ اسلام لائے تو اُنھوں نے حضورؐ سے دعا کرائی کہ ”اللہ مجھے ایسی نشانی عطا فرمائے جو دعوتِ اسلام میں میری معاون ہو۔“ جب وہ پہاڑی سے قبیلے کی طرف روانہ ہوئے تو اُن کی لاٹھی کے سِرے پر روشنی نمودار ہو گئی، جب انھوں نے قبیلہ دوس کو اسلام کی دعوت دی تو قبیلے نے دعوت قبول نہیں کی۔ پھر اِس قبیلے کے لیے آپؐ نے دعا فرمائی، غزوہ خندق کے موقع پر اُن کے ستّر اسّی افراد اسلام لاچکے تھے۔</p>
			<p>خواجہ شمس الدین عظیمی اس واقعے کی تشریح کرتے ہوئے فرماتے ہیں کہ:</p>
			<blockquote>
				<p>ہر شے دو رخوں پر پیدا کی گئی ہے ایک رخ مادیت ہے اور دوسرا رخ باطن ہے۔ یہ دونوں رُخ ایک دوسرے سے ملے ہوئے ہیں، لیکن مادی رخ ہمیشہ باطنی رخ کے تابع ہوتا ہے۔ صلاحیت باطنی رخ میں ہوتی ہے، باطنی رُخ سے اگر صلاحیت مادیت میں منتقل نہ ہو تو حرکت نہیں ہوتی۔ حرکت صلاحیت کا مظہر ہے اور ہر شے کی صلاحیت الگ الگ بھی ہے اور اجتماعی بھی۔ لکڑی کی صفت جلنا یا روشن ہونا ہے، جب لکڑی کا باطنی رخ متحرک ہوا تو لکڑی روشن ہو کر مشعل بن گئی۔</p>
			</blockquote>
			<p>جب جنگِ خندق کے موقعے پرکفار مدینے کے قریب پہنچ گئے تو خندق کے پار پڑائو ڈالنے پر مجبور ہو گئے۔ دفاع کا یہ حیرت انگیز طریقہ انھوں نے پہلے کبھی دیکھا نہ سنا تھا۔ محاصرے کی طوالت سے فوج میں بے چینی پھیل گئی، پھرسردی بہت زیادہ تھی، غذا اور مویشیوں کی خوراک کا مسئلہ پیدا ہو گیا، اُن کی کوئی سازش کامیاب نہیں ہوئی، پھر رات کو اتنی تیز آندھی آئی کہ خیمے ہوا میں غباروں کی طرح اُڑنے لگے۔ شدید بارش سے سردی بڑھ گئی۔ اس گھبراہٹ میں ابو سفیان بندھے ہوئے اونٹ پر سوار ہو گیا اور اُسے تازیانے مارنے لگا، بالآخر مشرکوں کی فوج مدینے کا محاصرہ ختم کر کے بھاگنے پر مجبور ہو گئی۔ اس کے علاوہ اور معجزات بھی رونما ہوئے۔ مذکورہ معجزے کی تشریح کرتے ہوئے عظیمی صاحب لکھتے ہیں کہ:</p>
			<blockquote>
				<p>تغیرات میں مقناطیسی عمل کار فرماہے۔ حدت یا گرمی ایک قابلِ پیمائش حرکت یا تھرتھراہٹ ہے۔ کیمیائی عمل ہو، برقی حرارت ہو یا سورج کی شعاعیں ہوں، ان میں حرکت ایک بنیادی عنصر ہے۔</p>
				<p>ہر مخلوق کی زندگی میں پانی کی طرح ہوا کا بھی عملِ دخل ہے، ہوا سورج کی مدد سے بخارات کو بلندی کی طرف اُڑاتی ہے اور ان بخارات کو ذرہ ذرہ کر کے بادل بناتی ہے پھر ان بادلوں کو فضا میں ادھر ادھر چلاتی پھرتی ہے اور یہ بخارات بارش کے قطرے بن کر زمین کو سیراب کرتے ہیں۔</p>
			</blockquote>
			<p>پھر تحریر فرماتے ہیں کہ ہوا کے اندر اتنی طاقت ہے کہ کہ وہ تیس چالیس میل فی گھنٹہ سے لے کر ایک سو بیس میل فی گھنٹہ کے حساب سے چل سکتی ہے، جب کہ طوفان بادو باراں دو سو چالیس کلو میٹر فی گھنٹہ کے حساب سے گھومتے ہیں، اس رفتار اور طاقت میں ہوا کا عمل دخل ہوتا ہے۔ غزوۂ خندق، غزوۂ بدر میں مُٹھی بھر مٹی پھینکنے، غزوۂ احزاب اور دیگر مواقع پر ہَوا نے حضورؐ کے حکم کی تعمیل کی۔ محمد رسول اللہ <annotation lang="ar">ﷺ</annotation> جلد اول کی طرح جلد دوم میں بھی تحقیقی رجحان قرآن پاک کے حوالوںتک محدود ہے۔ سیرت پاک کے بارے میں قرآنی احکامات کو ترجمے کے ساتھ پیش کیا گیا ہے اگرچہ کتاب کے مطالعے سے اندازہ ہوتا ہے کہ خواجہ شمس الدین عظیمی نے اسے نہایت محنت اور تحقیق کر کے تحریر کیا ہے۔</p>
			<p>اُسلوب عام فہم اور رواں ہے، جملے مختصر ہیں، اختصار اس جلد کی بھی خصوصیت ہے، مگر جہاں سائنسی توجیہات بیان کی گئی ہیں، وہاں علمی انداز ہے، جس کی تفہیم عام اور اوسط درجے کا ذہن اور علم رکھنے والے کے لیے آسان نہیں ہے۔</p>
			<p>خانقاہی نظام اور صوفیہ کرام کا تعلق کرامات کے ساتھ گہرا رہا ہے۔ ہمارا خانقاہی ادب بالعموم سوانحی ادب تو کرامات سے پُر ہے۔ اگرچہ اس بارے میں صوفیہ کرام کا مؤقف یہ ہے کہ روحانیت اور تصوف کا کرامات سے تعلق نہیں ہے لیکن عوام و خواص کی اکثریت آج بھی روحانیت کو کرامات کا سرچشمہ سمجھتی ہے۔ یہ انسانی نفسیات ہے کہ وہ محیرالعقول واقعات دیکھنے، سننے اور پڑھنے کا شائق رہا ہے، بلکہ وہ ایسے لوگوں سے ملنے کا بھی اشتیاق رکھتا ہے، جن میں محیرالعقل صفات ہوں۔ اِس نفسیاتی پہلو کی وجہ سے خانقاہوں سے وابستہ افراد نے کرامات کو بھرپور انداز اور کثرت سے بیان کیا ہے۔</p>
			<p>محمد رسول اللہ <annotation lang="ar">ﷺ</annotation> جلد دوم میں تحقیقی انداز نہ ہونے کی ایک وجہ یہ ہے کہ خانقاہی ادب میں علمیت سے زیادہ ابلاغ کی اہمیت ہے، جب کہ تحقیقی اسلوب میںتأثر کم ہوتا ہے اور اس میں عوام الناس کی دلچسپی بھی کم ہوتی ہے، جب کہ تأثر اور دلچسپی خانقاہی ادب کا خاصا ہے۔ محمد رسول اللہ <annotation lang="ar">ﷺ</annotation> جلد دوم، الکتاب پبلی کیشنز کراچی سے ۲۰۰۳ء میں تیسری بار اشاعت ہوئی۔</p>
			<p>خواجہ شمس الدین عظیمی نے محمد رسول اللہ <annotation lang="ar">ﷺ</annotation> جلد سوم میں اُن تمام پیغمبروں کے حالات اور معجزوں کا ذکر کیا ہے، جن کا تذکرہ قرآن پاک میں آیا ہے۔ اِس لیے اس میں ضمنی سرخی ”قصص القرآن“ کی بھی دی گئی ہے، ان پیغمبروں اور اُن کی امت کے حالات اس انداز سے پیش کیے گئے ہیں کہ ہمیںان سے رہنمائی ملتی ہے۔ محمد رسول اللہ <annotation lang="ar">ﷺ</annotation> جلد سوم کی خصوصیت اور انفرادیت یہ ہے کہ اس میںبتیس پیغمبروں کے معجزوں کی منطقی اور سائنسی تشریح کی گئی ہے، کتاب کے آخر میں آپؐ کے معجزات کو وضاحت سے پیش کیا گیا ہے۔ کتاب تحریر کرنے کے محرکات کا پتا ابتدائیے سے ہوتا ہے، جس میں عظیمی صاحب نے اپنی خواہش کا اظہار آپؐ سے اِن الفاظ میں کیا کہ:</p>
			<blockquote>
				<p>یا رسول اللہؐ! یہ بندۂ عاجز، مسکین، ناتوان بندہ آپ کی مبارک سیرت لکھنا چاہتا ہے، یا رسول اللہؐ! سیرت کے وہ پہلو نوعِ انسانی کے سامنے آجائیں جو ابھی تک مخفی ہیں، یا رسول اللہؐ! مجھے صلاحیت عطا کردیجیے کہ میں معجزات کی تشریح کر دوں۔</p>
			</blockquote>
			<p>آپؐکے دربار میں مذکورہ بالا التجا قبول ہوئی، جس کے نتیجے میں سیرتِ پاکؐ پر منفرد تین جلدیں منظرِ عام پر آئیں اور داد وتحسین سے نوازی گئیں۔ زیرِ بحث جلد کی انفرادیت یہ ہے کہ اس میں معجزات کی تشریح سائنسی نقطۂ نظر سے کی گئی ہے۔ یہی نہیں بلکہ قرآنی اصطلاحات کی تشریح میں بھی نفسیاتی پہلوئوں کو مدِّنظر رکھا گیا ہے۔ مثلاً حضرت آدمؑ کے ذکر میں جنت کی تعریف اور وضاحت کرتے ہوئے لکھا:</p>
			<blockquote>
				<p>جنت ایسی فضا ہے جس میں کام کرنے والے حواس کے پابند نہیں ہیں۔ ان میں کثافت نہیں ہے۔ کسی قسم کی الجھن اور پریشانی کو دخل نہیں ہے۔ جہاں زندگی کا وہ رُخ سامنے رہتا ہے، جس رخ میں سکون ہے۔ راحت و آسائش ہے، حاکمیت اور تسخیرِکائنات کا احساس ہے۔</p>
			</blockquote>
			<p>قرآن میں بھی بھلائی کی ترغیب کے لیے جنت کے پُر کشش پہلوئوں کی دلنشین انداز میں منظر کشی کی گئی ہے، جس سے انسان متاثر ہوئے بنا نہیں رہ سکتا۔ دودھ اور شہد کی نہریں، حور و غلماں، میووں اور پرتعیش زندگی وغیرہ کا تذکرہ کیا گیا ہے۔ پھر ان حالات کا دائمی رہنا، آدمی کے لیے انتہائی پرکشش ہیں۔ خواجہ شمس الدین عظیمی نے جنت کی وضاحت اور تشریح میں جن الفاظ کا استعمال کیا ہے، وہ بھی انسانی جبلت، نفسیات اور خواہش کا جزوِ لازم ہیں۔ حواس کی پابندی سے آزادی، ذہنی کثافت، الجھن، پریشانی کی معدومیت، سکون اور راحت وآسائش کی موجودگی، سب سے بڑھ کر حاکمیت اور تسخیرِکائنات کا احساس، ان سب پہلوئوں کی انسان دنیا میں تمنا کرتا ہے۔</p>
			<p>حضرت آدمؑ کے ضمن میں عظیمی صاحب نے جن حکیمانہ نکتوں کی موشگافی کی ہے، وہ سائنسی اور جدید علوم سے متعلق ہیں۔ انسانی عظمت کی شناخت انھوں نے یہ بیان کی ہے کہ اگر انسان کائنات کے پسِ پردہ کام کرنے والے فارمولوں سے واقف ہے تو افضل ہے، بصورتِ دیگر مٹی کا پُتلا ہے، اُن کے اس بیان میں روح اور علم کی اہمیت نمایاں ہے۔</p>
			<p>آدم کی تخلیق کے بارے میں لکھا کہ انسانی جسم بغیر کسی مادی کنکشن کے متحرک ہے اور یہ حرکت کسی بھی لمحے ساکت نہیں ہوتی۔ اگر اس نظام میں خلل آجائے تو کوئی جدید ترین مشین بھی قدرتی انداز کی طرح اس حرکت کو بحال نہیں کر سکتی۔ آدم کے باب میں تخلیقی عمل پر تفصیلی بحث کی گئی ہے۔ محمدرسول اللہ <annotation lang="ar">ﷺ</annotation> جلدسوم میں لوہے کی اہمیت کو بھی بیان کیا ہے، جس کی وجہ سے انسان نے سائنسی ترقی کی ہے۔ لوہے کی طرح روشنی کو بھی زیرِ بحث لایا گیا ہے اور بتایا گیا ہے کہ لوہے کی طرح روشنی بھی ایک وجود ہے، جو شخص روشنی کا علم حاصل کر لیتا ہے تو وہ بھی بہت ساری تخلیقات کر سکتا ہے۔ روشنی سے تخلیقی عمل کی وضاحت اِن الفاظ میں بیان کی گئی ہے۔</p>
			<blockquote>
				<p>وسائل میں محدود رہ کر ہم سونے کے ذرات کو اکٹھا کر کے ایک خاص پروسس <annotation lang="en">(process)</annotation> سے گذار کر سونا بناتے ہیں۔ لوہے کے ذرات اکٹھا کر کے خاص پروسس <annotation lang="en">(process)</annotation> سے لوہا بناتے ہیں، لیکن وہ بندہ جو روشنیوں میں تصرف کرنے کا اختیار رکھتا ہے، اس کے لیے سونے کے ذرات کو مخصوص پروسس سے گذارنا ضروری نہیں ہے، وہ اپنے ذہن میں روشنیوں کا ذخیرہ کر کے ان مقداروں کو ایک نقطے پر مرکوز کر کے ارادہ کرتا ہے۔ سونا ہوجا، اور سونا بن جاتا ہے۔</p>
			</blockquote>
			<p>محمد رسول اللہ <annotation lang="ar">ﷺ</annotation> جلد سوم میں خانقاہی پہلوئوں کی بھی عکاسی کی گئی ہے۔ الہامی تعلیم کے زیرِ اثر صوفیانہ تعلیمات میں بالخصوص تکبر کی شدید مذمت اور عجز و انکسار پر خصوصی طور پر زور دیا جاتا ہے۔ حضرت آدمؑ اور ابلیس کے واقعے میں عجزوتکبر کا پہلو نمایاں ہے۔ ابلیس نے حکم کی عدم تعمیل کا سبب اپنے تخلیقی جوہر کو بتایا اور فضیلت کا اظہار کیا، گویا تکبر کیا، جب کہ حضرت آدمؑ سے سہو ہوا تو انھوں نے نہ صرف اُسے تسلیم کیا بلکہ اس کی معافی کے خواستگار بھی ہوئے۔ اللہ کو آدمؑ کا عجز و انکسار پسند آیا جس کا تذکرہ عظیمی صاحب نے ص۴۵ اور ۴۶ پر کیا ہے۔ اللہ تعالیٰ کے حصولِ انعامات کا ذریعہ عرفانِ ذات کو بتایا گیا ہے جس سے اُن علوم کے در وا ہو جاتے ہیں جو انسان اور اللہ کے تعلق کو مستحکم کر دیتے ہیں۔ اس رشتے کے استحکام سے انسان اللہ کی امانت سے آگاہ ہو کر اشرف المخلوقات کے درجے پر فائز ہو جاتا ہے۔</p>
			<p>محمدرسول اللہ <annotation lang="ar">ﷺ</annotation> جلد سوم میں انبیاؑ سے متعلق جس قدر معلومات بیان کی گئی ہیں یقیناً وہ عظیمی صاحب کی تحقیق سے دلچسپی کا پتا دیتی ہے۔ قرآن کی جو آیات پیش کی گئی ہیں، اُن کے حوالے بھی دیے گئے ہیں۔ اِن کے علاوہ تشریح طلب الفاظ کی وضاحت حواشی میں کی گئی ہے۔ اِس اسلوب سے اندازہ ہوتا ہے کہ وہ قاری کو صراطِ مستقیم پر گامزن اور تمام ضروری معلومات فراہم کرنا چاہتے ہیں۔ بلا شبہ سیرت پر لکھی گئی یہ کتاب بہت سی کتب کے گہرے مطالعے کا نچوڑ ہے۔ اِن تمام خوبیوں کے باوجود رائج تحقیقی اصولوں کی کمی نمایاں طور پر دکھائی دیتی ہے۔ کتاب میں جو اقتباسات اور مکالمے دیے گئے ہیں اُن میں سے بیشتر کا کوئی حوالہ نہیں دیا گیا۔ چند اقتباسات میں کتب کے نام دیے گئے ہیں۔ اس طرح جن کتابوں سے استفادہ کیا ہے اُن کے نام بھی تحریر نہیں کیے گئے۔ یہ اندازِ اسلوب قدیم صوفیانہ مزاج کی ترجمانی کرتا ہے جب کہ موجودہ عہد میں چند صوفیہ کر ام کے ہاں جدید تحقیقی رجحان نظر آتا ہے۔ اس رجحان میں بتدریج اضافہ ہو رہا ہے۔</p>
			<p>محمدرسول اللہ <annotation lang="ar">ﷺ</annotation> جلد سوم میںکئی سماجی مسائل کی طرف بھی توجہ دلائی گئی ہے، بالخصوص اُن حالات کو نمایاں کیا گیا ہے، جن سے معاشرے میں بگاڑ پیدا ہوتا ہے اور عذاب الٰہی کا سبب بنتا ہے۔ اس کے علاوہ سماج کے ارتقا کے بارے میں معلومات بھی فراہم کی گئی ہیں۔ حضرت ادریسؑ کے تذکرے میں تحریر فرماتے ہیں:</p>
			<blockquote>
				<p>حضرت ادریسؑ حضرت آدمؑ کی چھٹی پُشت میں حضرت نوحؑ کے پرداداہیں۔ تمدن اور معاشرت کے قوانین آپ ہی نے وضع کیے ہیں۔ بابل انسانی آبادی اور تہذیب و تمدن کا سب سے پہلا شہر ہے۔ اب یہ کوفے کے نام سے مشہور ہے۔</p>
			</blockquote>
			<p>اِس صفحے کے حاشیے میں بابل کے بارے میں معلومات فراہم کی گئی ہیں کہ سریانی زبان میں ہنر کو بابل کہتے ہیں۔ ”دجلہ اور فرات کا دوآبہ ہونے کی وجہ سے یہ جگہ بابل کے نام سے مشہور ہوئی۔“ مزید لکھا کہ حضرت ادریسؑ  ۷۲ زبانیں جانتے تھے۔ الہامی تعلیمات کے علاوہ آپؑ نے زندگی گذارنے کے متمدن طریقے بھی لوگوں کو سکھائے۔ آپؑ کے شاگردوں نے ٹائون پلاننگ کے اصولوں پر کم وبیش ۲۲۰ شہر بسائے۔ اِن خصوصیات کے ساتھ آپؑ علمِ نجوم، ریاضی، فنِ کتابت، ٹیلرنگ، ناپ تول کے اوزان، اسلحہ سازی اور قلم کے بھی موجد ہیں۔ ان ایجادات کو محفوظ اور آئندہ نسل میں منتقل کرنے کے لیے ایسے نقش خانے تعمیر کرائے، جن میں ان ایجادات کی تصاویر مع تشریح بنا کر رکھی گئی تھیں۔</p>
			<p>محمدرسول اللہ <annotation lang="ar">ﷺ</annotation> جلد سوم کا اسلوب علمیت کا حامل ہے۔ استدلالی اندازِ بیان سے دقیق نکات بھی قابلِ تفہیم ہو گئے ہیں۔ جہاں عظیمی صاحب نے معجزات کی سائنسی توجیہ کی ہے، وہاں سائنسی معلومات کو عام فہم اسلوب میں پیش کیا ہے۔ اگر کوئی اصطلاح یا تشریح طلب لفظ یا شے کا ذکر آیا ہے، اُس کے بارے میں جامع وضاحت کی گئی ہے۔ اِس کی ایک مثال ملاحظہ کیجیے۔ سورۃ البقرہ کی آیت ۲۶۰ میں حضرت ابراہیمؑ کے ذریعے چار پرندوں کو ٹکڑے کر کے دوبارہ زندہ ہونے کا واقعہ مذکور ہے۔ اس کی توجیہہ کرتے ہوئے خواجہ شمس الدین عظیمی رقم طراز ہیں:</p>
			<blockquote>
				<p>حضرت ابراہیمؑ نے اللہ تعالیٰ کے حکم پر پرندوں کو پال کر مانوس کر لیا۔ یہ انسیت حضرت ابراہیمؑ اور پرندوں کے درمیان باہمی ربط بن گئی۔ یہ انسیت روح میں واقع ہوئی۔ پرندوں کی روح حضرت ابراہیمؑ کی آواز کی مخصوص لہروں سے واقف تھی۔ جب حضرت ابراہیمؑ نے پرندوں کو آواز دی تو پرندوں کی روح آپؑ کی طرف متوجہ ہو گئی اور پرندے پیروں سے چلتے ہوئے حضرت ابراہیمؑ کے پاس حاضر ہو گئے۔</p>
			</blockquote>
			<p>اس طرح حضرت لوطؑ کے واقعے میں ایڈز <annotation lang="en">(aids)</annotation> بیماری کا ذکر کیا ہے۔ حضرت یوسفؑ کے حوالے سے لکھا ہے کہ انھیں خواب کی تعبیر کا علم عطا کیا یعنی انھیں لا شعوری حواس کا پورا علم تھا جو ٹائم اینڈ اسپیس کی حدود سے آزاد ہوتا ہے۔ ان پر غیب کی دنیا روشن ہوتی ہے۔ حضرت دائودؑ کے تذکرے میں لیزر شعاعیں (ص۳۰۴) ، حضرت عزیرؑ کے ذکر میں مائیکرو ویو فریکوئینسی، حضرت عیسٰیؑ کے ذکر میں کلوننگ ٹیکنالوجی، اسی طرح دیگر پیغمبروں کے ضمن میں بھی جدید سائنسی مثالوں سے معجزوں کی تشریح کی گئی ہے۔ محمدرسول اللہ <annotation lang="ar">ﷺ</annotation> جلد سوم الکتاب پبلی کیشنز کراچی سے ۲۰۰۳ء میں تیسری بار شائع ہوئی۔</p>
			<p>پروفیسر فیاض احمد خاں کاوش وارثیؒ کی کتاب نبیِ امی کی فصاحت و بلاغت سیرت کے اُس پہلو کی ترجمانی کرتی ہے، جس کا براہِ راست تعلق زبان و ادب سے ہے۔ جن لوگوں نے پروفیسرفیاض کاوشؔ کی گفتگو سماعت فرمائی ہے، وہ جانتے ہیں کہ ان کے لب ولہجے اور الفاظ کے چناؤ میں نزاکت اور حسن کے پہلو نمایاںہوتے تھے۔ یہی انداز اُن کی تحریروںمیں بھی موجود ہے۔ گویا سیرت نگار خود زبان وبیان کے فن ہی سے واقف نہیں تھے بلکہ زندگی میں اس پر عمل پیرابھی تھے۔ یہی اندازِ تحریر زیرِ بحث کتاب نبیِ امّی کی فصاحت وبلاغت میں بھی نمایاں ہے۔</p>
			<p>کتاب کو گیارہ ابواب میں تقسیم کیا گیا ہے۔ پہلا باب حسنِ خطابت، دوسرا ندرتِ کلام و جدتِ بیان، تیسراجوامع الکلم، چوتھا مقدس خطبات، پانچواں نورانی مکتوبات، چھٹااحادیثِ مقدسہ کی فصاحت وبلاغت، ساتواں نیک معاہدے، مقدس منشوراور خوبصورت دستاویزات، آٹھواں باب شعر و شاعری، نواںمزاح میں فصاحت وبلاغت، دسواں مقبول دعاؤں اور گیارھواں باب اثرات پر مشتمل ہے۔</p>
			<p>پہلے باب ”حسنِ خطابت“ میں فصاحت وبلاغت کی سماجی، سیاسی اور معاشرتی اہمیت کو بیان کرتے ہوئے لکھا ہے کہ انسانی قیادت کا راز حسنِ خطابت ہی میں ہے، جس فرد میں یہ صلاحیت موجود ہوتی ہے اُسے ہی لوگ اپنا راہنما اور سربراہ بناتے ہیں۔ آپؐ کو فصاحت و بلاغت عطا کرنے کی توجیہ بھی بیان کی گئی ہے کہ یہ سنّتِ الٰہی ہے کہ جس دور میں جو پہلو غالب اور رائج ہوتا ہے، اللہ تعالیٰ اصلاحِ معاشرہ کے لیے اُس عہد کے مطابق معجزہ عطا فرماتا ہے۔ جیسا کہ حضرت موسٰیؑ کے دور میں جادو اور حضرت عیسٰیؑ کے دور میں طب و حکمت کا دور دورہ تھا۔ انھیں اسی سے مطابقت رکھتے ہوئے معجزے عطا فرمائے۔ آپؐ کے عہد میں زبان دانی اور جادو بیانی سر چڑھ کر بول رہی تھی، اسی سبب غیر عرب کو عجم (گونگے) کہا گیا، اسی لیے اللہ تعالیٰ نے آپؐ کو ’اعجازِ قرآن‘ عطا کرنے کے ساتھ فصاحت و بلاغت کے حسن میں اکمل کیا۔</p>
			<p>پروفیسر فیاض احمد کاوش نے آپؐ کی فصاحت و بلاغت کے جس پہلو پر تحریر کیا ہے، پہلے اُس اصطلاح کی تعریف بیان کی ہے اگر تعریف واضح انداز میں موجود نہیں ہے تو لوازمہ ایسا پیش کیا ہے، جس سے اُن محاسن کی تشریح ہو جاتی ہے۔ ”ندرت کلام و جدت بیان“ کے ضمن میں پہلے ’آمد‘ اور ’آورد‘ کا تذکرہ کیا ہے، جن کی وضاحت مصنف پچھلے صفحات (ص۳۸، طبع جدید) میں پیش کر چکے تھے۔ مصنف لکھتے ہیں کہ ”آپؐ نے تبلیغِ دین کی ترویج واشاعت کے لیے خود اپنی ایک مخصوص زبان وضع کرلی تھی، اپنا خود کا خاص اسلوب ڈھال لیا تھا اور ایک نیا طرز ایجاد فرمالیا تھا۔“ نیاانداز اور نیا طرزِ بیان ہی ندرتِ کلام اور جدتِ بیان کہلاتا ہے، اسی طرح باب سوم ”جوامع الکلم“ کے آغاز میں ایک حدیث اور اس کا اردو ترجمہ پیش کیا گیا ہے۔ دیکھیے: ”اوتیت جوامع الکلم [ترجمہ: مجھے (قدرت کی طرف سے معنی مفہوم کے لحاظ سے نہایت) جامع کلمات عطا کیے گئے ہیں] ۔ اس صفت کے بارے میںکاوشؔ صاحب لکھتے ہیں: ”ترجمانِ حق افصح الخلقؐ کے اکثر ارشادات گرامی ایسے ہیں جو ’الفاظ‘ کے لحاظ سے تو ’نہایت مختصر‘ ہیں مگر ’معانی‘ کے اعتبار سے ’انتہائی وسیع‘ ہیں گویا کوزے میں دریا بند ہے۔ ادب کی زبان میں انھیں ’جوامع الکلم‘ کہتے ہیں۔“ حدیث کی روشنی میں یہ بات واضح ہوتی ہے کہ یہ اصطلاح آپؐ ہی کی ایجاد ہے۔ نبیِ امّی کی فصاحت و بلاغت میںآپؐ کے مکتوبات، احادیثِ مقدسہ، معاہدات، مزاح اور مقبول دعائوں میں فصاحت و بلاغت کے پہلوئوں کو بھی بیان کیا گیا ہے۔</p>
			<p>کتاب کے بنیادی محرک علامہ شاہ حسین گردیزی مہروی ہیں، جنھوں نے پروفیسر فیاض احمد کاوش وارثیؒ کو اس موضوع کی طرف راغب کیا، جس کا تذکرہ سیرت نگار نے اظہارِ تشکّر میں کیا ہے۔ انھوں نے اس کے بارے میں ضروری لوازمہ فراہم کیا اور اس کی نگرانی بھی فرمائی۔ راقم نے پروفیسر فیاض احمد کاوش وارثیؒ کے ساتھ کچھ عرصے کالج میں کام کیا ہے۔ عشق رسولؐ کا جذبہ اُن کے قلب میں موجزن تھا، کتاب کو تحریر کرنے کادوسرا سبب یہ جذبہ بھی تھا۔</p>
			<p>نبیِ امّی کی فصاحت وبلاغت اپنے موضوع کے حوالے سے تو اہمیت کی حامل ہے ہی، اس کا طرزِ بیان بھی لاجواب ہے۔ فیاض کاوشؒ کا طرز تحریر اور اندازِ گفتگو دونوں ہی دلکشی رکھتے ہیں۔ زیر بحث کتاب کے اسلوب کی ایک خاص بات اس کی ادبی صفت ہے۔ جہاں جہاں فصاحت و بلاغت کے موضوع پر اصطلاحیں آئی ہیں، مصنف نے ان کی تشریح اور وضاحت سادہ زبان میں بیان کی ہے۔ جیسے ابتدا ہی میں فصاحت و بلاغت اور محاکات کی جامع اور واضح تعریف بیان کی گئی ہے۔ مصنف نے اسی طرح بلاغت، حسنِ ترکیب، آمد، آورد اور دیگر اصطلاحوں کی جامع اور عام فہم تعریف بیان کی ہے۔</p>
			<p>کتاب میں تحقیقی اسلوب مکمل طور پر دکھائی نہیں دیتا۔ بیشتر مواقع پر آپؐ کے فرمودات کے حوالے نہیں دیے گئے ہیں۔ کئی جگہ پر احادیث اور اس سے متعلق کتب کے حوالے ہیں، جن میں اشاعتی تفصیلات نہ ہونے کے برابر ہیں۔ البتہ جن کتب سے استفادہ کیا گیا ہے، ان کی فہرست کتاب کے آخر میں دے دی ہے۔ زبان وبیان کے بارے میں فقیر قادری احمد میاں ’تقریظ‘ میں لکھتے ہیں:</p>
			<blockquote>
				<p>فقیر نے محترم جناب پروفیسر فیاض احمد خاں کاوشؔ زیدمجدہٗ کی نئی تصنیف نبیِ امی <annotation lang="ar">ﷺ</annotation> کی فصاحت وبلاغت تفصیل کے ساتھ دیکھی، تصنیف کیا ہے بجائے خود فصاحت وبلاغت کا ایک دریا موجزن ہے جس کی ہر نہر سے عشق و محبت کے چشمے پھوٹ رہے ہیں۔ کتاب کے مشمولات نہ صرف یہ کہ مدلل و مبرہن ہیں، بلکہ اندازِ بیان بھی فصاحت و بلاغت کے پانچوں مرتبوں کو چھو رہا ہے۔</p>
			</blockquote>
			<p>ڈاکٹر محمد مسعود احمدؒ جو محتاط رائے دیتے ہیں، فیاض کاوش کے اندازِ بیان کے بارے میں یوں رقم طراز ہیں:</p>
			<blockquote>
				<p>فاضل مصنف پروفیسر فیاض احمد خاں کاوش کا اندازِ بیاں بڑا ہی جاں نواز ہے۔ انھوں نے نبی کریمؐ کی فصاحت وبلاغت کے ہر پہلو کو سمیٹا ہے اورآپؐ کے حسن کلام کے ہررُخ کو دکھایا ہے … فاضل مصنف عاشقِ رسولؐ بھی ہیں اور ادیب و شاعر بھی۔ وہ زبان و بیان کے جادو جگاتے ہیں۔ جب دل سے لکھتے ہیں تو الفاظ فکر وخیال سے اس طرح نکلتے ہیں جیسے ٹکسال سے سکّے، جیسے نظروں سے تیر، جیسے بادلوں سے پھوار، جیسے آفتاب سے کرنیں۔ انھوں نے نبی کریمؐ کے حسین کلام سے اپنے حسنِ بیان کو اس طرح سجایا ہے کہ تحریر تختہ گُل معلوم ہوتی ہے۔ کتاب کیا ہے، بہارِحسن وجمال ہے۔ مواد تو کوئی بھی فراہم کر سکتا مگر آپ کی زبان کہاں سے لائے گا۔</p>
			</blockquote>
			<p>مصنف کے حسنِ اسلوب میں بر محل اور موضوع کی مناسبت سے اشعار کے استعمال نے چار چاند لگا دیے۔ ان اشعار سے نہ صرف بات مزید واضح ہوئی ہے، بلکہ طرزِ تحریر میں ایک کیف بھی ہے۔ یہ اندازِ بیان کتاب کے اکثر صفحات میں جلوہ گر ہے۔ طرزِ تحریر کا نمونہ دیکھیے:</p>
			<blockquote>
				<p>آپؐ کی زبانِ حق بیان میں وہ تاثیر تھی کہ اُدھر دہنِ مبارک سے کوئی کلمۂ حق نکلا اور اِدھرکئی دشمنِ جانی نور ایمانی سے سرفراز ہو کر ہمیشہ کے لیے آپؐکے بے دام غلام بنے۔ چنانچہ احادیث مبارکہ میں یہ بات تواتر سے آئی ہے کہ آپؐ نہایت ’شیریں زبان‘ اور ’فصیح بیان‘ تھے۔ جو کوئی آپ کا کلام سنتا دیوانہ ہو جاتا۔</p>
			</blockquote>
			<blockquote>
				<verse>
					تاثیرِ برقِ حسن جو اُن کے سخن میں تھی
					اک لرزشِ خفی مرے سارے بدن میں تھی
				</verse>
			</blockquote>
			<p>نبیِ امّی کی فصاحت و بلاغت کی دوسری اشاعت میں زین العابدین راشدی کے تحریر کردہ پروفیسر فیاض کاوش وارثیؒ کے حالاتِ زندگی بھی شامل ہیں۔ پہلا ایڈیشن جولائی ۱۹۹۹ء اور دوسرا طبع جدید ۲۰۰۳ء میں مصنف کے وصال کے بعد شائع ہوا، پہلا ایڈیشن بزم عاشقانِ مصطفٰی لاہور سے شائع ہوا۔ جس کی کتابت محمد عبداللہ عسکری رضوی، صادق آباد نے کی تھی، جب کہ دوسرا یڈیشن مکتبہ امام غزالی، کراچی کے تحت شائع ہوا ہے، دوسرے ایڈیشن میں اس ہی کی نقل کی گئیہے مگر کاتب کا نام نہیں دیا گیا۔ صفحات نمبر تبدیل ہو گئے ہیں۔</p>
			<p>سید فضل الرحمن کی سیرتِ پاکؐ پر جیبی کتاب جواہر نبوی <annotation lang="ar">ﷺ</annotation> اگرچہ مختصر ہے مگر اِس کی اہمیت و افادیت کئی پہلوئوں سے ہے۔ اِس کتاب میں۳۱۳ اقوالِ نبویؐ پیش کیے گئے ہیں، یہ تعداد غزوۂ بدرمیں شریک ہونے والے مسلمانوں کی تعداد سے نسبت رکھتی ہے۔ اس کتاب کے آغاز میں مؤلف کی ’جوامع الکَلِم‘ کے عنوان سے جو تحریر ہے، وہ علمی اور ادبی اہمیت رکھتی ہے۔ یہ تحریر فصاحت و بلاغت کی حامل ہے۔ سب سے پہلے تو ’جوامع الکلم‘ کی تعریف اور خصوصیات کو بیان کیا ہے۔ اس اصطلاح کی تعریف میں مؤلف تحریر فرماتے ہیں کہ:</p>
			<blockquote>
				<p>’جوامع الکلم‘ عربی زبان کا مرکبِ اضافی ہے اور دو لفظوں جوامع اور کلم سے مرکب ہے۔ جوامع جامع کی جمع ہے اور جامع جمع کا اسمِ فاعل ہے جب کہ کَلِم کاف کے زبر اور لام کے زیر کے ساتھ ’کلمہ‘ کی جمع ہے، اگر سلیس اردو میں اس کا آزاد ترجمہ کیا جائے تو معنی ہوں گے، جامع ترین کلمات ایسے مختصر جملے جو وسیع معنی رکھتے ہوں۔</p>
			</blockquote>
			<p>مذکورہ الفاظ کی تشریح کے بعد مزید تفہیم کے لیے عربی ادب کے امام جاحظ کی تعریف بھی پیش کی ہے جس کی رو سے ”جوامع الکلم سے مراد ایسا کلام ہے جس کے الفاظ قلیل ہونے کے باوجود اس کے معنی کثیر ہوں۔“ گویا دریا کو کوزے میں بند کرنا۔ اس کی جامع تعریف اور جملے کا کم از کم دو الفاظ پر مشتمل ہونا ضروری ہے۔</p>
			<p>اس مختصر تحریر میں مؤلف نے آپؐ کے جوامع الکلام کی صفات کو بھی واضح کیا ہے، جو کچھ اس طرح ہے۔ (۱) جامعیت (۲) جملوں کا برمحل استعمال اور ترکیب و بندش (۳) جملوں میں مفرد حروف اور اُن سے ترتیب پانے والے الفاظ کا استعمال۔ ایسی صورت میں معانی کا بحرتلاطم یوںظہورپذیر ہوتا ہے کہ ”تمام عالم کے فلاسفہ وحکما ان کے سامنے دست بستہ کھڑے ہوتے ہیں۔“ آپؐ کا کلام عربی ادب کا جزو لاینفک ہے۔ آپؐ کے جملے ضرب الامثال کے طور پر استعمال ہوتے ہیں۔ ادیب اور خطیب اپنے کلام کو اِن سے مزین اور پُر تاثیر بناتے ہیں۔</p>
			<p>جواہرِ نبوی <annotation lang="ar">ﷺ</annotation> کا محرک بقول مؤلف آپؐ کی فصاحت وبلاغت کا اظہار اور عوام وخواص کی غیر محسوس طریقے سے اصلاح ہے۔ جدید مشینی اور مادیت پرستانہ دور میں مصروفیات کے بھنورمیں جس طرح آج کا انسان پھنسا ہوا ہے، اُسے اپنی اصلاحِ روحانی اور معاشرے کی ترقی کے لیے وقت نکالنا انتہائی دشوار معلوم ہوتا ہے۔ ایسے حالات میںجواہرِ نبوی جیسی جیبی اور مختصرکتابیں بڑی کارگر ثابت ہو سکتی ہیں۔ جسے جب چاہا، جہاں سے چاہا، مطالعہ کر لیا، اس میں موجود حکیمانہ نکات میں جلد ذہن نشین ہونے کی صلاحیت ہے۔ یہ علم وحکمت سے بھرے مختصر کلام؛ انسان کی ساری زندگی پر محیط ہیں، جن میں توحید ہے تو رسالت کا تذکرہ بھی۔ اجتماعیت کا ذکر ہے تو انفرادی زندگی کے پہلو بھی، سماجیات کو بیان کیا گیا ہے تو اخلاقیات کو بھی، انسان کے نفسیاتی پہلو ہیں تو ظاہری معاملات بھی، شرعی احکامات ہیں تو طریقت کے طریقے بھی، تقلید کے انداز ہیں تو تعمیل کے گُر بھی، انسانی بنیادی ضروریات کا اظہارہے تو معیشت کی بہتری کا سلیقہ بھی پیش کیا گیا ہے۔</p>
			<p>کتاب کی پیشکش میں مؤلف نے تحقیقی انداز اختیار کیا ہے۔ جس قدر بھی اقوال تحریر فرمائے ہیں، اُن کے حوالے حاشیے میں تفصیل کے ساتھ درج کیے ہیں۔ اشاعتی تفصیل کو کتابیات میں حروفِ تہجی کی صورت میں بیان کر دیا ہے۔ یہ اقوال صرف اردو ہی میں نہیں دیے گئے، بلکہ عربی عبارت بھی ساتھ ہی دی گئی ہے، جس سے قاری کے عربی اردو ذخیرۂ الفاظ میں اضافہ ہو سکتا ہے۔ اس طریقۂ اندراج سے عربی زبان کی فصاحت و بلاغت کے ساتھ اختصاریت اور جامعیت کا بھی بخوبی اندازہ ہوتا ہے۔ قول ۴۹، صفحہ ۳۸ پر شاید کمپیوٹر کتابت یا پروف خوانی کی خامی سے لفظ ’کلام‘ کی جگہ ’کام‘ تحریر ہو گیا ہے۔ پیشکش بہت ہی خوبصورت اور دلکش ہے، ہر صفحے پر دو سے زیادہ اقوال نہیں دیے گئے ہیں۔ جواہرِ نبوی <annotation lang="ar">ﷺ</annotation> کو زوار اکیڈمی پبلی کیشنزکراچی نے اول، اکتوبر ۲۰۰۰ء اوردوم، ۲۰۰۶ء میں شائع کیا۔</p>
			<p>سید فضل الرحمن کی سیرتِ طیبہ پر جیبی کتاب گلدستۂ سیرتکا مقصدِ تحریر طلبااوربچوں کو سیرت پاکؐ سے آگاہی دینا ہے۔ مؤلف نے اس کا اظہار پیش لفظ میں یوں کیا ہے کہ یہ کتاب صرف کم عمر افراد ہی کے لیے نہیں ہے بلکہ ہر اُس فرد کے لیے ہے جو آپؐ کی سیرت کے بارے میں کم وقت میں زیادہ معلومات کا خواہاں ہے۔ مذکورہ کتاب کئی پہلوئوں سے اہمیت رکھتی ہے۔</p>
			<p>پہلی خصوصیت اس کتاب کا مختصر ہونا ہے جو دور جدید میں سیرت کی طرف راغب کرنے کی حکمت آمیز سعی ہے۔ دوسری خاص بات اس کا جیبی انداز ہے کہ مطالعہ کرنے والا بآسانی اپنے ساتھ رکھ سکتا ہے۔ تیسرا پہلو یہ ہے کہ اس کتاب میں سیرت کے اہم واقعات کو مختصر اورجامع عنوانات دیے ہیں۔ چوتھا اہم نکتہ ہر واقعے کی اہم معلومات کو اختصار اور جامعیت کے ساتھ بیان کرنا ہے۔ پانچویں خاصیت اس کا عام فہم اور آسان اسلوبِ بیان ہے، جس کا سبب اس کا طلبا اور بچوں کے لیے تحریر کیا جانا ہے۔ چھٹی صفت اس کی خوبصورت طباعت ہے۔ نام گلدستۂ سیرت کی مناسبت سے تقریباً ہر صفحے پر پس منظر میں ایک نئے رنگ کا پھول ہے، ہر صفحہ چار رنگ میںچھپا ہُوا ہے، جس سے کتاب کے حسن میں چار چاند لگ گئے ہیں۔ البتہ بعض صفحات پر پھول اور لوازمے کی کمپوزنگ کے رنگ میں نامناسبت کے سبب مطالعے میں دشواری محسوس ہوتی ہے۔</p>
			<p>تحقیقی حوالے سے اس کتاب کی اہمیت یہ ہے کہ اس میں تاریخی ترتیب کو ملحوظ رکھا ہے، یعنی ابتدائی معلومات میں میلادی سنہ دیے گئے ہیں، اس کے بعد نبوت اور پھر ہجری سنہ کے حوالے سے واقعات درج کیے ہیں۔ کتاب کو پانچ کو بڑے موضوعات میں تقسیم کیا گیا ہے۔ جویہ ہیں:</p>
			<list>
				<li>(۱) ولادت تا بعثت (اس میں ۳۵ میلادی سنہ تک کا ذکر ہے۔ )</li>
				<li>(۲) بعثت تا ہجرت (اِس میں ۱۴ نبوت سنہ تک کے واقعات ہیں۔ )</li>
				<li>(۳) ہجرت تا وصال</li>
				<li>(۴) ازواج و اولاد</li>
				<li>(۵) شمائل نبوی <annotation lang="ar">ﷺ</annotation></li>
			</list>
			<p>اِن موضوعات کو ذیلی عنوانات دیے گئے ہیں۔ مثلًا ”ولادت تا بعثت“ کے ذیلی عنوانات میں ولادت با سعادت، عقیقہ و تسمیہ، کنیت، رضاعت، حضرت آمنہ کا انتقال وغیرہ۔ ان ذیلی عنوانات سے پتا چلتا ہے کہ سید فضل الرحمن نے تمام اہم واقعات کو قلم بند کرنے کی کامیاب سعی کی ہے۔ اس مختصر کتاب میں سید فضل الرحمن نے سیرت سے متعلق معلومات کا خزانہ یکجا کیا ہے، یقینایہ آپ کے اسلوب کا کارنامہ ہے جو عشقِ رسولؐ کا فیض ہے۔</p>
			<p>گلدستۂ سیرت میںاصلاحی حوالے سے شمائلِ نبویؐ کے موضوع میں زندگی کے روزمرہ معمولات کی سنتیں بھی بیان کر دی ہیں، مثلاً لباس، کھانے کے آداب، مریض کی عیادت وغیرہ۔ ایک افادیت اس کتاب کی یہ بھی ہے کہ عنوان اور مختصر عبارت کے سبب یہ بآسانی ذہن نشین ہو سکتی ہے۔ عبارات ملاحظہ کیجیے:</p>
			<blockquote>
				<p>ولادت باسعادت: صحیح قول کے مطابق واقعۂ فیل محرم میں پیش آیا۔ اس کے پچاس یا پچپن دن بعد پیر کے روز ۸ یا ۱۲ ربیع الاوّل کو صبح صادق کے وقت آپؐ کی ولادت ہوئی۔</p>
				<p>حج کی فرضیت: دس ہجری میں فرض ہوا۔</p>
				<p>حجۃ الوداع: اس کو حجۃ الوداع اس لیے کہتے ہیں کہ اس حج کے بعد آپؐ نے وفات پائی۔ یہ آپؐ کا آخری حج تھا۔ اس کو حجۃ البلاغ اور حجۃ الاسلام بھی کہتے ہیں۔</p>
			</blockquote>
			<p>گلدستۂ سیرت کو زوارپبلی کیشنز کراچی نے پہلی مرتبہ ۲۰۰۳ء میں شائع کیا۔</p>
			<p>مولانا محمد سہیل نے شاہِ خوبانِ عالَم <annotation lang="ar">ﷺ</annotation> میں سیرت کے مختلف پہلو ئوں کو تین ابواب میں عنوانات دے کر پیش کیا ہے۔ باب اول اور سوم کی تین تین فصلیں ہیں۔ پھر ان فصلوں کو بھی مختلف موضوعات دیے ہیں۔ اپنے مرشد صوفی محمد اقبال مہاجر مدنیؒ کی طرح اِن کے ہاں بھی حضورؐ سے عشق و محبت کا غلبہ واضح دکھائی دیتا ہے۔</p>
			<p>کتاب کا اول محرک تو اصلاحی ہے، جس کا اندازہ ابتدائیے میں پیش کردہ مؤلف کے بیان سے ہوتا ہے جس میںانھوں نے مادیت پرستی، عقل پرستی، اللہ اور اُس کے رسولؐ کے احکامات سے انحراف اور غیروں کی تقلید کا ذکر کیا ہے۔ مسلمانوں کی موجودہ ابتری کا سبب بھی مؤلف کے نزدیک اللہ اور اس کے رسولؐ کی نافرمانی ہے جس سے مسلمانوں کا دنیا اور آخرت دونوں کا خسارہ ہو رہا ہے۔ مذکورہ صورت کا حل مولانا محمد سہیل نے یہ پیش کیا ہے کہ ہمارا ایمان ہونا چاہیے کہ نفع و نقصان، عزت، ذلت، تنگی، کشادگی سب اللہ کے ہاتھ میں ہے۔ اُس نے ہمیں اپنی رضا و کامیابی کا راستہ بھی بتا دیا ہے کہ ”میرے حبیب کی [کے] اتباع اور ظاہر و باطن میں ان کی اطاعت وفرمانبرداری ہی میں میری رضا ہے۔“</p>
			<p>گویا شاہِ خوبانِ عالم <annotation lang="ar">ﷺ</annotation> کی تحریر کا مقصد مسلمانوں میں آپؐ کی اطاعت پیدا کرنا ہے، جس کے ذریعے مسلمان دنیا وآخرت میں کامیاب ہوں گے۔ مولانا محمد سہیل نے بار بار قاری کی توجہ اطاعت کی طرف نہیں دلائی، بلکہ آپؐ سے محبت کا جذبہ بیدار کرنے کے لیے ایسے موضوعات اور واقعات کا انتخاب کیا ہے، جن کی تاثیرسے قاری میں محبت اور اطاعتِ رسول اللہؐ کا جذبہ بیدار ہو سکتا ہے، کیونکہ واقعات کا دیرپا اثر ذہن پر مرتسم ہوتا ہے اور ان کی تفہیم بھی سہل ہوتی ہے جس کے مؤلف خواہاں ہیں۔ اُن کے نزدیک ”اطاعت کے لیے سچی محبت کی ضرورت ہے، ایسی محبت جو اغیار کو دل سے نکال دے اور محبوب ہی دل میں سما جائے تاکہ پھر ہر کام دنیا کا ہو یا دین کا محبوب کی رضا کے مطابق ہو جائے اور محبت کے عموماً تین اسباب ہوتے ہیں۔ جمال، کمال، نوال (احسان) اور یہ تینوں اسباب حبیبِ خداؐ میں بدرجہ اتم موجود ہیں۔“ مولانا محمد سہیل نے ان تینوں پہلوئوں ہی کو پیش کیا ہے۔ کتاب کے آغاز ہی میں مولانا محمد سہیل کے شعری ذوق کا اندازہ ہو جاتا ہے۔ آغاز اس خوب صورت شعر سے ہوتا ہے:</p>
			<blockquote>
				<verse>
					حسنِ خوباں ہے فِدا نازِ بتاں سربسجود
					تم نے دیکھا ہے کبھی زیرِ فلک ایسا حسیںؐ
				</verse>
			</blockquote>
			<p>اس قسم کے تغزل سے پر اشعار جا بجا کتاب میں نظر آتے ہیں، یہ مصنف کے اسلوب کی نمایاں خاصیت ہے، صرف اردو اشعار ہی کتاب میں موجود نہیں بلکہ عربی اور فارسی اشعار بھی مضمون کی تاثیر اور اسلوب کے حسن میں اضافے کا سبب بنے ہیں۔ ان اشعار کے ترجمے کہیں دیے اور کہیں نہیں دیے گئے ہیں۔ برمحل اشعار نے ادبی رنگ اور حسنِ بیان میں اضافہ کیا ہے۔ معراج کے واقعے میں آپؐ کو اللہ کا دیدارِ خاص فرمانے پر، مولانا قاسم نانوتویؒ کا یہ شعر تحریر کیا ہے:</p>
			<blockquote>
				<verse>
					خدا کے طالبِ دیدار حضرتِ موسٰی
					تمھارا لیجے خدا آپ طالبِ دیدار
				</verse>
			</blockquote>
			<p>آپؐ کے چہرۂ مبارک کے چودھویں کے چاند کی طرح چمکنے پر یہ شعر قلم بند کیا:</p>
			<blockquote>
				<verse>
					جمال کو ترے کب پہنچے حسن یوسفؑ کا
					وہ دل رباے زلیخا تُو شاہدِ ستّار
				</verse>
			</blockquote>
			<p>اسی طرح آپؐ کا یہ ارشادِ مبارک پیش کرنے کے بعد کہ ”غور سے سُنو! میں اللہ کا حبیب ہوں اور اس پر کوئی فخر نہیں کرتا۔“ (مشکوٰۃ) یہ شعر درج کیا ہے:</p>
			<blockquote>
				<verse>
					خدا ترا تُو خدا کا حبیب اور محبوب
					خدا ہے آپؐ کا عاشق، تمؐ اس کے عاشقِ زار
				</verse>
			</blockquote>
			<p>آپؐ کو باعثِ تخلیقِ کائنات تحریر کرنے کے بعد مولانا قاسم نانوتویؒ کا یہ شعر نذرِ قارئین کیا:</p>
			<blockquote>
				<verse>
					جو تُو اُسے نہ بناتا تو سارے عالَم کو
					نصیب ہوتی نہ دولت وجود کی زنہار
				</verse>
			</blockquote>
			<p>زبان و بیان سادہ اور عام فہم ہے۔ عربی اور فارسی کے صرف وہی الفاظ استعمال کیے ہیں، جن کا چلن اردو میںعام ہے۔ اسلوب میں دو ایک مقام پر تشریحی اور منطقی انداز بھی موجود ہے، جیسے خاتم النبیین کی تشریح کرتے ہوئے لکھتے ہیں کہ ختم ہونے کے معنی انتہا کر دینے اور کسی چیز کو انتہا تک پہنچا دینے کے ہیں اور انتہا تک پہنچنے کی حقیقت، اس کا آخری حد پر آنا ہے۔ اس لیے ختم نبوت کے معنی ہوئے کہ نبوت اپنے تمام درجات و مراتب میں آخری حد تک پہنچ گئی۔ گویا اول سے آخر تک جتنے کمالات نبوت کے ساتھ تھے، وہ سب آپؐ میں جمع ہو گئے۔</p>
			<p>حضورؐ کے حسن و جمال کے بیان میں مولانا محمد سہیل نے ایک خاص حسنِ ترتیب دی ہے، جس میں استدلالی انداز ہے۔ آپؐ کے سراپا کی خصوصیت اور انفرادیت کو الگ الگ واقعات کے ذریعے ذہن پر نقش کرنے کی سعی کی گئی ہے۔ موے مبارک سے لے کر قدمِ مبارک تک کے معجزے بیان کیے گئے ہیں۔ تمام مخلوقات سے حسن وجمال میں برترین ہونے کی دلیل یہ بیان کی ہے کہ اللہ تعالیٰ نے سب سے پہلے اپنے نور سے آپؐ کا نور پیدا کیا پھر دیگر مخلوقات آپ ہی کے نور سے تخلیق ہوئی ہیں۔ لہٰذا کائنات کے تمام حسن کا منبع، آپؐ کی ذاتِ مبارکہ ہے۔ ایک دلیل یہ بھی پیش کی کہ آپؐ کا نور ہزاروں لاکھوں سال اللہ تعالیٰ کے مشاہدے میں مستغرق رہا، اس طویل تر عرصے میں نور محمدیؐ نے منبعِ نور و حسن وجمال سے کس قدر حسن وجمال و نور حاصل کیا ہوگا؟</p>
			<p>شاہ خوبانِ عالم <annotation lang="ar">ﷺ</annotation> میںتحقیقی انداز کہیں کہیں نظر آتا ہے۔ قرآنی آیات اور تفسیر کے حوالے دیے گئے مگر ان میں صرف نام دینے ہی پر اکتفا کیا گیا ہے، صفحہ نمبر اور دیگر تفصیلات نہیں دی ہیں۔ مکتبہ شاہ زبیر کراچی نے مولانا محمد سہیل کی کتاب شاہِ خوبانِ عالَم <annotation lang="ar">ﷺ</annotation> کوپہلی مرتبہ۲۰۰۵ء میں شائع کیا۔</p>
			<p>سید عزیزالرحمن کی کتاب درسِ سیرتاپنے موضوع اور اسلوب کے تناظرمیں جدید سماجی تقاضوں سے ہم آہنگ ہے۔ اِس کتاب میںانھوں نے سیرتِ پاکؐ کے ۵۰ موضوعات کو عنوانات قائم کر کے پیش کیا ہے۔ ہر عنوان میں چند احادیث اور حسبِ موقع قرآن کی آیات کو پیش کرنے کے بعد، اُس میں سے سماج کے کسی پہلو کو اخذ کر کے، موجودہ معاشرے میں اُس کی ضرورت اور اہمیت پر روشنی ڈالی ہے۔</p>
			<p>کتاب کے محرکات کا سب سے اول نقش تو انتساب ہی سے پتا چلتا ہے، جو ”اُمتِ مسلمہ کے نام“ ہے، پوری کتاب کے مخاطَب مسلمان ہی ہیں، جن کی اصلاح کے لیے یہ کتاب تحریر کی گئی ہے۔ کئی مواقع پر مسلمانوں کے اُن گروہوں کو مخاطب کیا ہے جو امّتِ مسلمہ کی راہنمائی کے فرائض انجام دے رہے ہیں، ان میں مبلغ، علما، مشائخ، امام وغیرہ شامل ہیں۔ لکھتے ہیں کہ:</p>
			<blockquote>
				<p>آج کا مسلمان بہت سے پہلوئوں سے اصلاح کا محتاج ہے، مگر اُن میں سب سے اہم پہلو اخلاق و کردار کا ہے۔ جس امت کے نبیِ ہادیِ برحق کا قول مبارکہ ہی یہ ہو کہ بعثت لا تمم حسن الاخلاق [ترجمہ: میں حسن اخلاق کی تکمیل کے لیے مبعوث کیا گیا ہوں۔]</p>
			</blockquote>
			<p>صلہ رحمی کے عنوان میں اس بات پر افسوس کا اظہار کیا گیا ہے کہ اخلاقی معاملات میں عوام اور خواص دونوں ہی طبقوں میں کمزوریاں پائی جاتی ہیں۔ یہاں تک کہ امام بھی اسی مقام پر ہیں جہاں ایک عام فرد کھڑا ہے۔ کتاب کا دوسرا اہم محرک مصنف کی معاشرتی تبدیلی کی خواہش ہے، جس کا تذکرہ بیشتر دروس میں کسی نہ کسی موقعے پر کیا ہے۔ سید عزیزالرحمن نے معاشرتی خامیوں کی نشاندہی کر کے، سیرت طیبہ پر عمل ہونے کو اس کا علاج قرار دیا ہے۔ ’ایثار‘ کے موضوع میں مصنف کا نقطۂ نظر سماجی اور اصلاحی نوعیت کا ہے۔ فرماتے ہیں کہ ہمارے معاشرے میں دوسروں کا حق مارنا اور ایذا پہنچانا خوشی کا باعث ہو گیا ہے، جب کہ ہونا تو یہ چاہیے تھا کہ ہم بزرگ، خواتین اور بچوں کو سڑک پار کراتے، بل جمع کراتے ہوئے قطار بناتے، ان اعمال کا فائدہ ہم سب کو ہوتا۔</p>
			<p>فنی حوالے سے دیکھا جائے تو یہ مختصر مضامین فصاحت وبلاغت سے پُر ہیں، جن میں تاثیر ہے۔ اِس تاثیر کا بنیادی سبب یہ ہے کہ یہ فنی پہلو بھی سیرت سے اخذ کردہ ہے۔ نبی کریمؐ کا قول مبارک ہے کہ ”نماز کی طوالت اور خطبے کا اختصار؛ انسان کے تفقہ کی دلیل ہے۔“ تمام مضامین عام فہم زبان اور عمومی انداز میں تحریر کردہ ہیں۔ اُسلوب میں جہاں ضرورت محسوس ہوئی، وہاں مثالوں اور تشبیہوں کا بھی استعمال کیا گیا ہے۔ پوری کتاب میں اصلاحی رنگ کا غلبہ ہے، جس کے لیے یہی اندازِ تحریر مفید و معاون ہوتا ہے، اس اسلوب نے کہیں بھی تحریر کو گنجلک ہونے نہیں دیا۔ اس اسلوب کا سبب سید محمد ابوالخیر کشفی یہ بتاتے ہیں:</p>
			<blockquote>
				<p>سید عزیز الرحمن نے فصاحت و بلاغتِ نبویؐ پر تحقیقی کام کیا ہے اور وہ جانتے ہیں کہ مسجع، قافیہ بندی اور آرائش میں گوہرِ مدعا کو گُم نہیں ہونا چاہیے کہ یہی نسبت نبویؐ ہے۔</p>
			</blockquote>
			<p>آپ کے اُسلوب کے بارے میں ڈاکٹر ظفر اسحاق انصاری کی رائے بھی قابلِ توجہ ہے۔ وہ لکھتے ہیں:</p>
			<blockquote>
				<p>کتاب کا انداز اتنا ہلکا پھلکا ہے کہ اِسے پڑھتے ہوئے کوئی اکتاہٹ نہیں ہوتی نیز ہر مضمون اپنے طور پر مکمل ہے۔</p>
			</blockquote>
			<p>عموماً خانقاہی نظام سے وابستہ افراد کی کتب میںبالخصوص اصلاحی کتب میں تحقیقی انداز برائے نام ہوتا ہے، مگر سید عزیز الرحمن کی اِس کتاب میں تحقیقی انداز اپنایا گیا ہے۔ نہ صرف قرآن واحادیث کے مکمل حوالے دیے گئے ہیں بلکہ جن کتب سے استفادہ کیا ہے، اُن کے بھی تفصیل سے حوالے دیے ہیں۔ یہی نہیں کتاب کے آخر میں کتابیات بھی دی گئی ہے۔ تحقیق میں ایک اہم پہلو پاورقی حوالے کا ہوتا ہے جو کمپیوٹر کمپوزنگ کے سبب تیزی سے ختم ہو رہا ہے کیونکہ پاورقی حوالے کی نسبت باب کے آخر میں حوالے بآسانی دیے جا سکتے ہیں اور ان میں رد وبدل بھی سہولت کے ساتھ ہو جاتا ہے، مگر اس نئے انداز میں حوالہ دینے کی زحمت کم ہی کی جاتی ہے۔ اس کتاب میں مصنف نے اختتامی حوالوں کا طریق کار اختیار کیا ہے۔</p>
			<p>یوں تو مذکورہ پوری کتاب ہی امتِ مسلمہ کو غور و فکر کی دعوت دے رہی ہے، مگر رہنماے قوم سے اس میں ایسے سوالات پوچھے گئے ہیں، جو اُن اور امتِ مسلمہ کے لیے لمحۂ فکریہ ہیں۔ دین میں کس تیزی سے بدعاتِ قبیحہ داخل ہوئیں اور رچ بس گئیں۔ ان کے قدموں کی آہٹ تک اکابرین نہیں سن سکے۔ مصنف ’حسن معاملہ‘ کے بارے میں اظہارِ خیال فرماتے ہیں:</p>
			<blockquote>
				<p>ہمارے دین کے بہت حصے ہیں مگر معاملات اور مالی امور شاید دین کا اب حصہ نہیں رہے، ایک آدمی شاید آج معاملات کا کھوٹا اور معاشرت کا کمزور ہونے کے باوجود پختہ کار مسلمان ہو سکتا ہے اگرچہ وہ چند عبادات کو ظاہری اہتمام سے ادا کرتا ہو۔ دین میں یہ عملِ تحریف نہ جانے کب ہوئی۔</p>
			</blockquote>
			<p>درسِ سیرت میں خانقاہی پہلو بھی دکھائی دیتا ہے۔ یوں تو خود اصلاح خانقاہی نظام کا مرکزی موضوع ہے۔ عجز و انکسار مصنف کے ہاں دکھائی دیتا ہے، جیسے زیرِ بحث کتاب کے بارے لکھا ہے کہ ”اس دروس کا مخاطب اول خود راقم آثم ہے۔“ سید عزیزالرحمن نے ظاہر و باطن کے حوالے سے لکھا ہے کہ ظاہری انسان ہی سب کچھ نہیں ہے، باطنی خوبیاں بھی برابر کی اہمیت رکھتی ہیں۔ انسانیت کی تکمیل صورت اور سیرت دونوں کے کمال میں ہیں۔ یہ عاجزانہ انداز مختلف دروس میں دکھائی دیتا ہے۔ اس طرح ”خود کو کم علم وبے عمل“ کہا ہے جو عاجزی کی علامت ہے۔</p>
			<p>درسِ سیرتمیں سماجی اور اصلاحی رنگ بہت نمایاں ہیں۔ اس کی اہمیت اور افادیت اس حوالے سے بھی ہے کہ اس میں زندگی گذارنے کا اعلیٰ ترین معیار بتانے کے ساتھ علم میں اضافہ بھی کیا گیا ہے، جب کہ سب سے زیادہ زور عمل پردیا گیا ہے۔ یقیناً اس کتاب کا مطالعہ اور درس، امتِ مسلمہ کی تربیت اور زندگی میں مثبت تبدیلی کا باعث بن سکتا ہے۔ یہ کتاب موجودہ عہد کے تقاضوں کو پورا کرتی ہے، جس کا تقاضا ہے کہ عام فہم انداز میں اللہ اور اُس کے رسولؐ کا پیغام اور تعلیمات کو امتِ مسلمہ اور دیگر اقوام میں پیش کیا جائے۔ بقول ڈاکٹر سید محمد ابوالخیر کشفی ”میری ناچیز رائے میں یہ وقت اسلام پر دقیق علمی مباحث کا نہیں ہے بلکہ ہمارے اہلِ علم کو اس بات کی ہر ممکن کوشش کرنی چاہیے کہ دلوں میں اخلاقِ محمدؐ کی جوت پیدا ہو سکے۔</p>
			<p>ڈاکٹر سید عزیز الرحمن کی یہ کتاب مذکورہ بالا تمنا کی عملی تفسیر ہے جو عہد حاضر کا تقاضا ہے۔ امت مسلمہ کی کشتی جس قدر حالات کے بھنور میں پھنسی ہوئی ہے اُس سے نبرد آزما ہونے اور نجات کے لیے اسوۂ رسولؐ کا مطالعہ دورِ جدید کے تناظر میں کرنا اور اُسے اپنی عملی زندگی پر لاگو کرنا، وقت کی اہم ترین ضرورت ہے۔ اس فکری پہلو کے پیشِ نظر سید عزیزالرحمن نے درسِ سیرت میں ہماری عملی اور معاشرتی زندگی سے تعلق رکھنے والے سبق آموز واقعات اور اشارات کا انتخاب پیش کیا ہے۔ آج کے دور میں ایسی کتاب کی اشد ضرورت ہے۔ اس لیے کہ ہمارے ہاں عام طور پر روزمرہ کی عملی اور معاشرتی زندگی کے بارے میں جناب نبی اکرمؐ کے ارشادات و تعلیمات کی طرف اس قدر توجہ نہیں ہے جتنی ہونی چاہیے۔ زوار اکیڈمی پبلی کیشنز کراچی کے زیرِ اہتمام ۲۰۰۶ء میں درسِ سیرت کی اشاعت اول ہوئی۔ اشاعتی تفصیل میں کتاب کا نام خطبات محرم درج ہو گیا، ممکن ہے یہ اس کا پہلا نام ہو، یااِس کا سبب پروف خوانی کی خامی ہو سکتا ہے۔</p>
			<p>حضرت محمدؐ کے سوا دنیا میں کوئی ایسی ہستی نہیں، جس کی زندگی کے بارے میں اس قدر تحریر کیا گیاہو۔ آپؐ کی فصاحت وبلاغت کے حوالے سے کئی کتب تحریر کی گئی ہیں جن میں سید عزیزالرحمن کی کتاب خطابت نبوی <annotation lang="ar">ﷺ</annotation> بھی شامل ہے۔ کتاب کے مقدمے میں اس موضوع پر لکھی گئی دیگر زبانوں کی کتب کے علاوہ اردو کتابوں میں سرور کونین کی فصاحت از شمس بریلوی، کلام رسول اللہ <annotation lang="ar">ﷺ</annotation> ادبی بلاغت کا شاہکار از مولانا سید محمد ربع حسنی ندوی، محمد رسول اللہ <annotation lang="ar">ﷺ</annotation> کی فصاحت وبلاغت از محمد فاروق کمال، نبی امی کی فصاحت وبلاغت از فیاض احمد کاوش اور نبی امّی کی فصاحت وبلاغت علامہ فیض احمد اویسی کی کتب کا تذکرہ کیا گیا ہے۔ مقدمے میں اِن کتب کے علاوہ خطبات نبویؐ پر لکھے گئے مضامین کی بھی فہرست دی گئی ہے، کتب اور مضامین کے بارے میں تمام اشاعتی تفصیل درج کی گئی ہے، تاکہ مستقبل کے محققین ان سے استفادہ کر سکیں۔ خانقاہی ادب میں اس جدید اسلوب کی خصوصی ضرورت ہے۔</p>
			<p>سید عزیزالرحمن کو ان کتب میں تشنگی محسوس ہوئی، اس لیے وہ وضاحت سے خطبات نبویؐ پر تحقیقی انداز میں ایک جامع کتاب لکھنے کے خواہاں تھے جس کا اظہار انھوں نے ’مقدمے‘ میں یوں کیا:</p>
			<blockquote>
				<p>اس تفصیل سے اندازہ کیا جا سکتا ہے کہ نبی اکرمؐ کی فصاحت وبلاغت اور خطابت پر اب بھی کام کی ضرورت ہے تاکہ آپؐ کی فصاحت وبلاغت کے مختلف پہلو وضاحت کے ساتھ قارئین کے سامنے آسکیں۔ راقم نے اسی ضرورت کو محسوس کرتے ہوئے اس موضوع پر قلم اُٹھایا ہے اور کوشش کی ہے کہ موضوع زیرِ بحث کے تمام پہلوئوں پر معلومات یکجا ہوسکیں۔</p>
			</blockquote>
			<p>سید عزیزالرحمن نے کتاب کو سولہ ابواب میں تقسیم کیا ہے، یہ ابواب منطقی انداز لیے ہوئے ہیں، سب سے پہلے باب کا عنوان ”فصاحت و بلاغت“ ہے، جس میں فصاحت و بلاغت کی مختلف اصطلاحوں کی تعریفیںپیش کی ہیں۔ اِس ضمن میں مختلف ماہرین علم و بیاں کے اقوال مع حوالے درج کیے ہیں۔ جہاں عربی عبارت درج کی ہے، وہاں ان کے اردو تراجم بھی تحریر کیے ہیں۔ یقیناً اس سے قاری مستفید ہوں گے لیکن ’المعانی‘ ، ’البیان‘ اور ’البدیع‘ کی عربی تعریف کے ساتھ اردو ترجمہ نہیں دیا گیا۔ علماے کرام اور اہلِ قلم اس بات سے بخوبی واقف ہیں کہ موجودہ عہد میں عربی اور فارسی سے واقفیت رکھنے والے قارئین کی تعداد بہت کم ہو گئی ہے، اِس لیے ضروری ہے کہ جب بھی عربی، فارسی یا دیگر زبانوں کی اردو کتب میں عبارت دی جائے، تواُس کا اردو ترجمہ ضرور شامل کیا جانا چاہیے، دیگر ابواب کی تفصیل درج ذیل ہے:</p>
			<p>(۲) فصاحتِ نبویؐ (۳) جوامع الکلم (۴) مکاتیب (۵) ادعیہ ماثورہ (۶) کلامِ نبویؐ میں صنائع بدائع (۷) خطابت کیا ہے؟ (۸) تاریخ خطابت (۹) قیادت اور خطابت، باہمی تعلق (۱۰) آپؐ اور خطابت اور (۱۱) خطابت انبیاے کرام علیہم السلام۔</p>
			<p>ہر باب اپنی جگہ علمیت اور معنویت لیے ہوئے ہے، جس میں اصطلاحوں کی تعریف کرنے کے بعد، احادیث نبویؐ سے اس کی مثالیں بیان کی ہیں، اس طرح جہاں ضرورت محسوس ہوئی، وہاںقرآن کی آیتوں کے حوالے بھی دیے ہیں۔ قرآنی آیات سے ثابت کیا ہے کہ فصاحت وبلاغت آپؐکے تبلیغی اور نبوت کے مقاصد کا ایک جز ہے۔ اس بات کی دلیل میں سورۃ النسآء کی آیت ۶۶ کو پیش کیا گیا ہے، جس کا ترجمہ ہے: ”اور انھیں نصیحت کیجیے اور ایسی بات کیجیے جو ان کے دلوں میں اُتر جائے۔ اس کے علاوہ جاحظ کے اقوال بھی البیان والتبیین سے نقل کیے ہیں جن میں آپؐ کی فصاحت و بلاغت کا اعتراف کیا گیا۔ انھوں نے لکھا ہے کہ ”آپؐ کے دشمنوں میں سے کسی کو آپؐ کی فصاحت وبلاغت میں کسی قسم کا عجز یا عیب نظر نہیں آیا تھا۔“ اس کی دلیل یہ دی کہ اگر مخالفین کوئی ایسی بات دیکھتے تو ضرور اس کا اظہار کسی مجلس میں ضرور کرتے۔ سید عزیزالرحمن کی یہ دلیل اس لیے بھی معتبر ہے کہ آپؐ کا دور فصاحت و بلاغت اور علمِ بیاں کا دور تھا، اسی لیے آپؐ کو قرآن جیسی فصیح و بلیغ کتاب دی، جس کی مثال دنیا کی کسی ادبی تاریخ میں نہیں ملتی، قرآن کی اس صفت کا اعتراف مخالفین بھی کرتے رہے ہیں۔</p>
			<p>خطابت نبوی <annotation lang="ar">ﷺ</annotation> کا ہر باب جامعیت لیے ہوئے ہے۔ اس کتاب سے جہاں آپؐ کی فصاحت وبلاغت اور خطابت کا پتا چلتا ہے، وہیں شائقینِ علم و ادب کو بہت سی علمی و ادبی اصطلاحوں کی تعریفوں کے نئے پہلوئوں سے آگاہی بھی ہوتی ہے، بالخصوص وہ ادیب جو یہ نقطۂ نظر رکھتے ہیں کہ ہر بات کو، خواہ فحش ہی کیوں نہ ہو، کو کھول کر بیان کرنا چاہیے وہ اس اندازِ بیان سے یقینا متاثر ہوں گے کیونکہ اصل مقصد بات کا ابلاغ ہوتا ہے۔ اشاروں، کنایوں اور علمِ بیان کے ذریعے بات زیادہ مؤثر ہو جاتی ہے، اصل میں ادبی اسلوب ہوتا ہے۔ آپؐ کی فصاحت وبلاغت اور کتاب خطابت نبوی <annotation lang="ar">ﷺ</annotation> کا مطالعہ یقینا اہلِ ادب کے لیے بھی مفید اور معاون ثابت ہوگا۔ زیرِ بحث کتاب کے اسلوب کی جھلک اور استعارے، تشبیہ اور کنائے کی مثالیں بالترتیب ملاحظہ کیجیے:</p>
			<blockquote>
				<p>مشرکین کی آگ سے روشنی مت حاصل کرو۔ یعنی مشرکین سے رائے اور مشورہ طلب نہ کیا کرو، اور ان کے مشورے پر مت چلا کرو۔ اس حدیث میں مشرکین کی آگ سے مراد ان کی رائے اور مشورہ ہے، جو اپنے مضمرات کے اعتبار سے آگ سے کم نہیں۔</p>
				<p>خبردار حسد سے دور رہو، بے شک حسد نیکیوں کو ایسا کھا جاتا ہے جیسے آگ لکڑیوں کو۔</p>
				<p>لذّتوں کو فنا کر دینے والی چیز کے ذکر کی کثرت کرو۔ یہ موت سے کنایہ ہے۔ اس لیے موت عیش و عشرت کی تمام چیزوں کو فنا کر دیتی ہے۔</p>
			</blockquote>
			<p>سید عزیزالرحمن کی کتاب خطابت نبوی <annotation lang="ar">ﷺ</annotation> کو زوار اکیڈمی پبلی کیشنز کراچی نے ۲۰۰۹ء میں پہلی بار شائع کیا۔</p>
			<p>پروفیسر محمد عبداللہ امینی (ظفر فاروقی) کی سیرت پاکؐ پر تحریرکردہ کتاب چشمۂ کوثر کی تخصیص یہ ہے کہ اِس میں صرف سیرت کے اُن پہلوئوں کو پیش کیا گیا ہے، جن کا تعلق سنتِ نبویؐ سے ہے۔ کتاب کے آغاز میں صوفی محمد اقبال مہاجر مدنی کے مجاز خلیفہ مولانا حافظ محمد سہیل مدنی کا ایک بسیط مقدمہ ہے، جس میں انھوں نے سنّت کی تعریف، قسمیںاور اس کی اہمیت وافادیت کو بیان کیا ہے۔ سنت کی تعریف میں وہ لکھتے ہیں کہ ”سنّت وہ کام ہے جو نبی کریمؐ سے قولًا، فعلاً یا تقریراً منقول ہو۔“ بعض کے نزدیک خلفاے راشدین کا عمل بھی سنت ہے جس کی دلیل مشکوٰۃ کی حدیث سے لی جاتی ہے جس میں آپؐ نے فرمایا کہ میری اور خلفاے راشدین کی سنت کو لازم پکڑو۔ سنت کی اقسام میں سنن ہُدٰی اور سنن عادیہ اور ان کی ذیلی قسموں کا ذکر اور تفصیل ہے۔</p>
			<p>یوں تو آپؐ کی سنت کے موضوع پر مستند کتابیں موجود ہیں مگرپروفیسرعبداللہ امینی نے اس کتاب میں تین خصوصیات کو مدنظر رکھا ہے، اول یہ آسان ترین یعنی عام فہم اسلوب میں تحریر کی گئی ہے۔ دوم اس کا اختصار ہے اور سوم اس میں سنتوں کو فہرست کی صورت میں پیش کیا گیا ہے۔ سیرت پر کتب تحریر کرنے کے اہم مقاصد میںمحبت رسولؐ کا جذبہ، اتباعِ رسولؐ کی تبلیغ اور خواہشِ اجر و ثواب ہے، جو عموماً ہرمصنف کے قلب وذہن میں موجود ہوتے ہیں اور وہ اس جذبے اور اتباعِ رسولؐ کو دیگر افراد میں پیدا کرنے کے لیے سیرت پر کتاب تحریر کرتے ہیں۔ یہی مقاصد ہمیں اس کتاب میں بھی دکھائی دیتے ہیں۔ عرضِ مؤلف میں لکھا ہے کہ ”انشاء اللہ العزیز یہ عبارتیں جناب رسول پاکؐ کی محبت کے بڑھنے کا سبب بنیں گی اور مبارک سنتوں پر عمل کا پورا پورا اجر و ثواب حاصل کرنے کا ذریعہ ہوں گی۔</p>
			<p>اس کتاب میں تحقیقی اندازموجود ہے۔ احادیث کی مستند کتب کے علاوہ سیرت کی بہت سی اہم کتب سے استفادہ کیا گیا ہے۔ ہر سنت کے اختتام پر کتاب کا حوالہ دیا گیا ہے مگر اِن حوالوں کی تفصیل نہیں دی گئی ہے۔ سنتوں کو موضوعات کے تحت عنوانات دیے گئے ہیں، پھر اُس موضوع سے متعلق مختلف کتب سے سنتوںکو بیان کیا گیا ہے۔</p>
			<p>چشمۂ کوثر کی اہمیت و افادیت یہ ہے کہ، اِس میں آپؐ کی سنتوں کو جزئیات کے ساتھ بیان کیا گیا ہے، یعنی اگر کوئی فرد آپؐ کی سنتوں پر عمل پیرا ہونا چاہے تواِس کتاب کے ذریعے زندگی گذارنے کے ہر ہر عمل کے بارے میں بآسانی آگاہی ہو سکتی ہے، گویا یہ کتاب سنتوں کو زندہ کرنے کی ایک عملی کاوش ہے۔ سنتوں کو زندہ کرنے کے حوالے سے آپؐ کا فرمانِ عالی شان ہے ؛ جس نے میری کسی ایسی سنت کو زندہ کیا جو میرے بعد چھوڑ دی گئی تھی تو اس کا اس قدر اجرملے گا، جتنا اس پر عمل پیرا افراد کو، جب کہ عمل کرنے والوں کے ثواب میں کمی نہ ہوگی۔ یہ کتاب صرف سنتوں ہی پر مبنی نہیں ہے بلکہ اس کی افادیت میں اضافے کے لیے کتاب کے ابتدائی چار صفحات کے بالائی مقام پر قرآنی آیات کے اردو ترجمے اور دیگر صفحات پراحادیث اور امام و مشائخ کے اقوال تحریر کیے گئے ہیں۔</p>
			<p>خانقاہی نظام میں جن سنتوںپر ترجیحاً اور تاکیداً عمل کیا جاتا ہے انھیں باطنی سنتیں کہا گیا ہے۔ اخلاص، تواضع، تقوٰی، صبر، شکر، رضا، توکل وغیرہ۔ اِنھیں سنتیں کہنے کا سبب پروفیسر عبداللہ امینی نے لکھا ہے کہ یہ قابلِ حصول ہیں اور سنتوں کے دونوں لوازم پر پوری اُترتی ہیں۔ اس کی تفہیم کے لیے مؤلف نے جہاز کی مثال دے کر سمجھایا ہے کہ جس طرح جہاز کے پر، پنکھے، سیٹیں، کھڑکیاں وغیرہ اس کا ظاہر ہیں مگر اس کا انجن پوشیدہ ہے جو اس کی اصل قوت ہے، وہی منزل کی طرف لے جاتا ہے۔ اس طرح اللہ کے قریب لے جانے والی باطنی سنتیں ہیں، جس طرح بغیر انجن کے جہاز منزل کی طرف سفر نہیں کر سکتے، اسی طرح باطنی سنتوں (بغیر انجن) اور بغیرمحبت (ایندھن) کے اعمال و عبادات رب کے قریب نہیں کرسکتیں۔</p>
			<p>چشمۂ کوثر دس ابواب اور خاتمۂ کتاب پر مشتمل ہے۔ دو فہرستیں دی گئی ہیں۔ ایک اجمالی اور دوسری تفصیلی۔ اجمالی میں ابواب کو بیان کیا گیا ہے جب کہ تفصیلی میں ہر باب کی مکمل جزئیات دی گئی ہیں، جس سے قاری بآسانی اپنی ضرورت کے مطابق سنت کو تلاش کر سکتا ہے۔ اس کتاب میں آپؐ کے لباسِ مبارک، رفتار و گفتار، مجالس کی کیفیت، بڑوں اور چھوٹوں کے ساتھ برتائو، کھانے پینے، سونے جاگنے، گھر میں آمد و رفت، مختلف تہواروں، گھریلو زندگی، جہاد اور اسفار، خوشی و مصائب، بیماری و صحت یابی، عیادت و تعزیت اور تجہیز و تکفین وغیرہ تک کی سنتوں کو پیش کر دیا گیا ہے۔</p>
			<p>کتاب کا اسلوب پروفیسر عبداللہ امینی کے بیان کی تصدیق کرتا ہے کہ کتاب میں سادہ اور عام فہم طرزِ تحریرہے۔ اختصار بھی اس کی خاصیت ہے۔ ادبی رنگ اور اسلوب کتاب میں بہت کم دکھائی دیتا ہے، ایسا لگتا ہے، جن کتب سے لوازمہ ماخوذ ہے، اُسے مختصر ضرور کیا گیا ہے مگر لفظیات وہی رکھی گئی ہیں۔ اس لیے خاص اندازِ تحریر نہیں بن سکا، جیسے ایک موقع پر تحریر کیا کہ ”نہ کھٹمل آپ کا خون چوس سکتا تھا۔“ ، ”مکھی بھی آپ کے کپڑے پر کبھی نہیں بیٹھی۔“ ، ”بکثرت سر میں تیل ڈالتے۔ ”، ”پانی لگا کر بھی ڈاڑھی مبارک میں کنگھا کیا کرتے۔“ جب کہ باطنی سنتوں کے بیان میںان کا اندازِ بیان رواں، ادبی اور مدلل ہے جس کا ذکر پہلے کیا گیا ہے۔ اس کتاب کی اشاعت مکتبہ حضرت شاہ زبیرؒ کراچی کے تحت ہوئی۔ دیگراشاعتی تفصیل، سنہ اورایڈیشن وغیرہ تحریر نہیں کیے گئے ہیںمگر مقدمے اور پیش لفظ سے پتا چلتا ہے کہ اس کی تکمیل فروری ۲۰۱۰ء میں ہوئی ہے۔</p>
			<p>سندھ کی خانقاہوں میں جو سیرتِ نبویؐ پر کتب تحریر کی گئی ہیںان کے متنوع محرکات اور اسالیب ہیں۔ ان میں سے اہم پہلو عشقیہ رنگ ہے جو صوفیانہ زندگی کا جزوِ خاص ہے۔ اس حوالے سے عزیز الاولیاؒ کی تفسیرمبشرات حق آیاتاہم کتاب ہے۔ آپؐ کی سنتوں کو زندہ کرنا بھی سیرت نگاری کا خاص نکتہ رہا ہے۔ ڈاکٹر عبدالحیؒ کی اسوۂ رسول <annotation lang="ar">ﷺ</annotation> میں یہ نکتہ نمایاں ہے۔ سندھ کے خانقاہی ادب کی سیرتوں میںعلمی اور ادبی رنگ کا غلبہ بھی نمایاں دکھائی دیتا ہے۔ ان میں پروفیسر فیاض کاوشؔ کی نبیِ امی کی فصاحت و بلاغت اور ڈاکٹرسید عزیزالرحمن کی خطابتِ نبوی <annotation lang="ar">ﷺ</annotation> قابلِ ذکر ہیں۔ خانقاہوں سے وابستہ افراد جہاں اپنی اور دوسروں کی اصلاح کے لیے کوشاں رہتے ہیں، وہیں انھیں سماجی اضطراب کو ختم کرنے کی بھی فکر لاحق ہوتی ہے۔ یہ پہلو ہمیں ڈاکٹرسید عزیزالرحمن کی درسِ سیرتاورڈاکٹر عبدالحیؒ کی کتاب اُسوہ رسول اکرم <annotation lang="ar">ﷺ</annotation> میں واضح دکھائی دیتے ہیں۔ ان سیرت نگاروں کی خواہش اور آرزو ہے کہ امتِ مسلمہ زندگی کے ہر شعبے میں آپؐ کے احکام کو حرزِ جاں بنائے۔ اسلامی تصوف میں قرآنی تعلیمات اور سیرت پاکؐ کی اہمیت مسلّم رہی ہے۔ مشائخ کرام نے اپنی تحریروں میںدینی نقطۂ نظر کو اہمیت دی ہے۔ اس حوالے سے ڈاکٹر غلام مصطفی خاںؒ کی کتاب ہمہ قرآن در شان محمد <annotation lang="ar">ﷺ</annotation>میں اس بات پر زیادہ زور دیا ہے کہ لوگ قرآن اور سیرت پر عمل پیراہو کر اپنی زندگی کو اسلامی تعلیمات کے مطابق بسر کر سکیں۔ علامہ سید شاہ تراب الحق قادری کی تصنیف جمال مصطفی <annotation lang="ar">ﷺ</annotation> اپنے اختصار اور جامعیت کے حوالے سے سیرت نگاری میں ایک عمدہ اضافہ ہے گویا اس کتاب میں ’جمالِ صورت‘ بھی ہے اور ’جمالِ سیرت‘ بھی۔ صوفی محمد اقبال مہاجرؒ کی کتاب حقوق خاتم النبیین میں درود شریف کا مقام میں درود شریف کی اہمیت و افادیت کو زیرِ بحث لایا گیا ہے۔ سندھ کے خانقاہی ادب میں کچھ سیرت نگاروں نے آپؐکے بارے میں مختلف نقطہ ہاے نظر پر بھی اظہارِ خیال کیا ہے۔ ان میں ڈاکٹرمحمد مسعود احمدؒ کی عیدوں کی عیداورصوفی محمد اقبال کی حقوق خاتم النّبیین <annotation lang="ar">ﷺ</annotation>شامل ہیں۔ الغرض سندھ کے خانقاہی ادب میں جوسیرت نگاری کی گئی ہے ان میں متنوع محرکات اور اسالیب کاپتا چلتا ہے جس سے سیرت پاکؐ کی تفہیم کے مختلف پہلو سامنے آتے ہیںاورسیرت کی ہمہ جہتی کاانداز ہوتا ہے۔</p>
		</section>
	</body>
</document>