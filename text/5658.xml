<document>
	<meta>
		<title>خطوط بنام رئیس احمد جعفری</title>
		<author>
			<name>محمد حمزہ فاروقی</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>تعارف</heading>
			<p>زیرِ نظر خطوط کے مکتوب الیہ سید رئیس احمد جعفری مرحوم ہیں۔ ان خطوط کا آغاز ۱۹۲۷ء میں اس دور سے ہوا ہے جب آپ دارالعلوم ندوۃ العلما لکھنؤ کے طالب علم تھے۔ جیسا کہ زیر نظر خطوں سے اندازہ ہوگا جعفری صاحب کے مکتوب الیہم، ان کی دل سے قدر کرتے تھے۔ ان میں مولانا سید ابوالحسن علی ندوی، معین الدین احمد ندوی، سعید احمد اکبر آبادی، عبدالقدوس ہاشمی اور ڈاکٹر غلام جیلانی برق ایسی شخصیات کے خطوط نمایاں حیثیت رکھتے ہیں۔ ان حضرات کے مکاتیب میں اجنبیت کے پردے غائب اور اپنائیت غالب نظر آئی۔</p>
			<p>رئیس احمد جعفری اہم سرکاری مناصب پر فائز حضرات پر روغنِ قاز ملتے اور ان سے بھرپور فائدے اٹھاتے۔ ممتاز حسن، جسٹس ایس اے رحمن اور الطاف گوہر کے خطوط اس امر کی گواہی دیتے ہیں۔ ممتاز حسن منفعت بخشی میں خاصے نمایاں تھے لیکن اس امر کو وہ علمی خدمت کے ساتھ مشروط کر دیتے تھے۔ مولانا سعید احمد اکبر آبادی مدیر برہان کے جعفری صاحب سے خاندانی مراسم تھے اور وہ ظاہری دوری کے باوجود تجدیدِ مراسم اور تکمیلِ اخلاص کے خواہاں تھے۔ ان کے مخلصانہ جذبات کا اظہار جعفری صاحب کے انتقال کے بعد کے مکاتیب سے ہوتا ہے۔</p>
			<p>جنرل ایوب خاں جب ۷ اکتوبر ۱۹۵۸ء کو مارشل لا کی بدولت اقتدار میں آئے تو انھوں نے اقتدار کو طوالت دینے کے لیے انتظامی، معاشرتی اور سیاسی اصلاحات کے منصوبے پیش کیے۔ ادیبوں، شاعروں اور دانش وروں کو رام کرنے اور ہم نوا بنانے کے لیے پاکستان رائٹرز گلڈ بنوائی۔</p>
			<p>۱۹۶۲ء میں ایوب خاں نے قوم کو ایسا دستور دیا جس میں انھوں نے خود کو مرکزی حیثیت دی۔ بیشتر اختیارات اپنے پاس رکھے اور جمہوریت کے پردے میں آمریت کو برقرار رکھا۔ اس دور میں جماعتِ اسلامی اور دیگر سیاسی جماعتوں نے ایوبی نظام کی بھرپور مخالفت کی۔ ایوب خاں کے وزرا نے مولانا مودودی پر تحریکِ پاکستان کی مخالفت کا الزام لگایا۔ حکومت نے مختلف حیلوں بہانوں کا سہارا لے کر جماعتِ اسلامی پر پابندی عائد کی اور مولانا مودودی اور ان کے رفقا کو داخلِ زنداں کیا۔ بعد میں سپریم کورٹ میں مقدمہ لڑا گیا اور کورٹ کے فیصلے سے جماعت پر پابندی اور قائدین کی نظر بندی ختم ہوئی۔ اس زمانے میں رئیس احمد جعفری صاحب لنگر لنگوٹ کس کر جماعت اسلامی کی مخالفت پر کمر بستہ ہوئے۔ ان کے نامۂ اعمال کی سفیدی یا سیاہی تو اللہ جانے لیکن مولانا مودودی اور جماعت کی مخالفت میں جعفری صاحب نے کاغذ کے انبار سیاہ کر دیے۔</p>
			<p>ان مشاغل کے ساتھ ساتھ تراجم اور علمی کام بھی بدستور جاری رہے۔ رئیس صاحب بہت محنتی اور دھن کے پکے تھے۔ اللہ نے ان کو تصنیف و تالیف کی اعلیٰ صلاحیت سے متصف کیا تھا۔ ۱۹۶۶ء میں آپ نے <annotation lang="en">Ayub, Soldier and Statesman: Speeches and Statements (1958-1965)</annotation> لکھی اور حکومتی حلقوں میں مقبولیت اور بدلے میں دولت اور ”تمغائے حسنِ کارکردگی“ وصول کیا۔ حال آنکہ ایوب خاں کی شخصیت میں <annotation lang="en">statesmanship</annotation> یا تدبر کی تلاش اور ان کے ”بنیادی جمہوریت“ کے نظام میں جمہوریت ڈھونڈنا، کال کوٹھری میں تخیلاتی سیاہ بلی ڈھونڈنے کے مترادف تھا۔</p>
			<p>ایوب خاں نے ممتاز صنعت کار اور سرمایہ دار عبدالقادر سومار کو نیشنل پریس ٹرسٹ کا چیئرمین منتخب کیا۔ انھیں صحافت کا تجربہ سرے سے نہ تھا۔ اس وقت اخبار انجام آخری دموں پر تھا۔ اشاعت بہت گھٹ گئی تھی۔ ابراہیم جلیس اخبار کے مدیر تھے۔ انجام کے صحافیوں نے واجبات کی وصولی کے لیے ہڑتال کر دی اور جلیس صاحب صحافیوں کا ساتھ دے رہےتھے۔ اس وقت ابراہیم جلیس نے ایک ”معافی نامہ“ اس شرط پر لکھا کہ صحافیوں کے واجبات ادا کر دیے جائیں اور ”معافی نامے“ کو بطور امانت جعفری صاحب کے پاس رکھوا دیا۔ سومار صاحب نے جعفری صاحب کو اخراجاتِ سفر دے کر راول پنڈی بلایا اور دو ہزار روپے دے کر ”معافی نامہ“ خرید لیا۔</p>
			<p>اللہ نے جعفری صاحب کو اعلیٰ صلاحیتوں سے نوازا تھا لیکن ان کی زود نویسی نے ان کے اعلیٰ درجے کے کاموں کو گہنا دیا۔ انھوں نے مختلف موضوعات پر تین سو کے لگ بھگ کتابیں لکھیں لیکن ان کی بیشتر تصانیف ردی فروشوں کی کمائی کا ذریعہ بنیں۔</p>
			<heading>سید رئیس احمد جعفری</heading>
			<heading>مختصر سوانح</heading>
			<p>رئیس احمد جعفری ۲۳ مارچ ۱۹۱۳ء کو لکھیم پور میں پیدا ہوئے لیکن اصل وطن سیتاپور تھا۔ ان کے والد سید ناظر حسین تھے اور ان کے نانا سید نیاز احمد بھوپال میں سپرنٹنڈنٹ پولیس تھے۔ نیاز احمد مشہور شاعر ریاض خیر آبادی کے بھائی تھے۔ رئیس احمد جعفری جب چار پانچ برس کے تھے تو ان کے والد فوت ہو گئے اور ریاض خیر آبادی ان کے سرپرست بنے۔</p>
			<p>سید ناظر حسین کی اچانک موت ان کے خاندان پر اثر انداز ہوئی۔ خاندانی جائداد کی صحیح طور پر دیکھ بھال نہ ہو سکی، ان کے بیٹے عقیل احمد جعفری آٹھویں جماعت سے آگے نہ پڑھ سکے لیکن رئیس احمد صاحب نے تعلیم جاری رکھی اور ندوۃ العلما لکھنؤ میں داخلہ لیا۔ ندوۃ میں ایک انجمن ”الاصلاح“ تھی، رئیس صاحب اس کے دارالمطالعے سے مستفید ہوئے اور ۱۹۲۴ء میں خود بھی اس کے رکن بن گئے۔ انھوں نے دستی قلمی رسالہ جاری کیا۔</p>
			<p>۱۹۳۰ء میں ندوۃ العلماء میں طلبہ نے ہڑتال کی۔ منتظمین نے شوریدہ سر طلبہ کو دارالعلوم سے خارج کیا۔ ان طلبہ میں رئیس احمد جعفری بھی تھے۔ ندوہ سے اخراج کے بعد انھوں نے جامعہ تعلیم ملی دہلی میں داخلہ لیا اور جامعہ کے رسالے جوہر کو تختۂ مشق بنایا۔ رسالے میں ان کی مشقِ ناز رائگاں نہ گئی۔ ۵ جنوری ۱۹۳۱ء کو مولانا محمد علی نے لندن میں انتقال فرمایا تو یہ حادثہ جعفری صاحب کے لیے بلی کے بھاگوں چھینکا ٹوٹا ثابت ہوا۔ مولانا محمد علی مرحوم کی سوانح لکھوانے کے لیے مکتبۂ جامعہ کے منیجر حامد علی خاں کی نظرِ انتخاب رئیس احمد جعفری پر پڑی۔ رئیس احمد صاحب نے مولانا محمد علی سے عقیدت کو سوانح کا روپ بخشا تو ان پر ترقی اور رزق کے دروازے کھل گئے۔</p>
			<p>مولانا شوکت علی کو مولانا محمد علی کی سوانح اس قدر بھائی کہ انھوں نے کتاب کے مصنف کو ۱۹۳۴ء میں بمبئی بلایا اور روز نامہ خلافت کی ادارت ان کے سپرد کر دی۔ ۱۹۳۸ء میں مولانا شوکت علی کے انتقال کے بعد آپ بارِ خلافت سے سبک دوش ہو گئے۔ جعفری صاحب نے روزنامہ ہندوستان جاری کیا۔ ۱۹۴۲ء میں آپ نے اخبار انقلاب کی ادارت سنبھالی اور تحریکِ پاکستان کی بھرپور حمایت کی۔ اس تحریک سے تعاون جعفری صاحب کو اس اعتبار سے راس نہ آیا کہ بمبئی کے ہوم منسٹر مرارجی ڈیسائی کی ناراضی مول لی اور انھوں نے آزادی ملنے کے بعد جعفری صاحب کو پاکستان کی راہ دکھائی۔ قیامِ بمبئی کے دوران انھوں نے کئی تراجم کیے اور ناول لکھے تھے۔</p>
			<p>۱۹۴۹ء میں کراچی آنے کے بعد روزنامہ خورشید جاری کیا اور ۱۹۵۳ء میں ایک علمی جریدہ ریاض شائع کیا۔ ۱۹۵۵ء میں آپ لاہور منتقل ہو گئے۔ یہ زمیندار کا دورِ آخر تھا۔ آپ زمیندار کے مدیر منتخب ہوئے۔ نومبر ۱۹۵۶ء میں مولانا ظفر علی خاں کے انتقال کے بعد زمیندار بند ہوا تو جعفری صاحب کے لیے ۱۹۵۷ء میں ”ادارۂ ثقافتِ اسلامیہ لاہور“ کا در کھل گیا اور آپ اس ادارے سے وابستہ ہوئے اور جریدہ ثقافت کے مدیر ہوئے۔ یہاں رہتے ہوئے آپ نے تالیفات و تراجم کے انبار لگا دیے۔ ان کے متعلق یہ روایت عام تھی کہ ان کے اور کاتبوں کے درمیان مسابقت رہتی اور شرط بندھتی کہ کون کتاب جلد مکمل کر پاتا۔</p>
			<p>اس قدر محنت سے کتابوں کا تو ڈھیر لگ گیا لیکن اس کا تاوان انھیں خرابیِ صحت کی صورت میں ادا کرنا پڑا۔ انھیں دو مرتبہ دل کا دورہ پڑا۔ انھوں نے مختلف موضوعات پر تین سو کے لگ بھگ کتابیں تصنیف کیں لیکن ان کے اہم کام کثرتِ کتب کے بوجھ تلے دب گئے۔ ۲۷ اکتوبر ۱۹۶۸ء کو ان کا لاہور میں انتقال ہوا۔ آخر عمر میں انھوں نے علی برادران پر عمدہ تصانیف لکھیں۔</p>
		</section>
	</body>
</document>