<document>
	<meta>
		<title>امیرؔمینائی کی فارسی شاعری: فکر عالی ہو تو مضمون نیا ملتا ہے</title>
		<author>
			<name>تحسین فراقی</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>(۱)</p>
			<p>برعظیم میں فارسی ادب کی تاریخ کم و بیش سات صدیوں کو محیط ہے۔ اس طویل عرصے میں اس سرزمین نے بڑے جیّد اور توانا شاعر اور نثر نگار پیدا کیے جن کے رشحاتِ قلم نے ادب کے کئی میدانوں میں اپنا جادو جگایا۔ تاریخ، مذہبیات، تفاسیرؔ، تصوف، داستان، انشائی ادب، طب، نجوم، لغات و فرہنگ، فلسفہ و حکمت، سوانح اور شاعری میں یہاں کے لکھنے والوں نے ایسے نقوش چھوڑے ہیں جن کی تفصیلی تحقیقی اور تجزیاتی تاریخ ابھی مرتّب ہونا باقی ہے۔ اس سرمایے کا بیشتر حصہ ابھی قلمی نسخوں کی صورت میں ہے اور اس امر کا متقاضی ہے کہ سرگرم، ایثار پیشہ اور صاحبِ نظر محققوں اور نقادوں کی ایک پوری جماعت سالہاسال کی ریاضت کے بعد اس سرمایے کو مدّون کر کے اس کی تعیینِ قدر کرے۔ مجھے یقین ہے کہ اس کاوش کے نتیجے میں برعظیم میں ادب فارسی کی مبسوط تاریخ پر مبنی بیسیوں مجلدات ظہور میں آئیں گے اور خود فارسی بولے جانے والے منطقوں کے اہلِ علم کے سامنے حیرت کے کئی در وا ہو جائیں گے۔</p>
			<p>یہاں ان مہاجر شعرا سے قطعِ نظر جو سولھویں صدی عیسوی میں برعظیم کا رخ کر رہےتھے، اس سرزمین کی معارف پروری کو کھلے لفظوں میں خراج عقیدت پیش کر رہےتھے اور گویا جوق در جوق نعرہ زن تھے:</p>
			<annotation lang="fa">
				<blockquote>
					<verse>
						تا نیامد سوئے ہندستان حنا رنگین نشد
						(سلیمؔ)
					</verse>
				</blockquote>
			</annotation>
			<p>اور:</p>
			<annotation lang="fa">
				<blockquote>
					<verse>
						رقص سودائے تو درہیچ سرے نیست کہ نیست
						(صائبؔ)
					</verse>
				</blockquote>
			</annotation>
			<p>ان نثرنگاروں اور شاعروں کی ایک اجمالی فہرست ہی سامنے رکھ لی جائے جو خاص اسی سرزمین کی پیداوار ہیں تو بخوبی اندازہ ہوگا کہ یہاں کے خلّاق ذہنوں کے لیے فارسی کوئی لغتِ غریب نہ تھی اور اس میں تحریری اور تقریری اظہار پر انھیں غیرمعمولی قدرت حاصل تھی۔ اس ضمن میں مسعود سعد سلمان لاہوری، نکتی لاہوری ابوالفرج رونی، امیرؔ خسرو، حسنؔ دہلوی، نخشبیؔ، بوعلی قلندر پانی پتی، جمالی دہلوی، ضیاء الدین برنی، ملا عبدالقادربدایونی، ابوالفضل، فیضی، عبدالرحیم خانِ خانان، منیر لاہوری، شیخ احمد سرہندی، غنیمت کنجاہی، بیدلؔ عظیم آبادی، چندربھان برہمن لاہوری، عزت اللہ بنگالی، مسیحی پانی پتی، واقفؔ، غنیؔ کاشمیری، ناصر علی سرہندی، نعمت خاں عالیؔ، قزلباش خاں امیدؔ، وارستہ مل سیالکوٹی، ملا محسن فانیؔ، ٹیک چندبہارؔ، خوشحال خاں خٹک، مظہر جانِ جاناں، آزادؔ بلگرامی، آرزوؔ، سوداؔ، میردردؔ، قدرت اللہ بلیغؔ، میراثرؔ، میر تقی میرؔ، قتیلؔ، مصحفیؔ، شاہ عالم آفتابؔ، شمس الدین فقیرؔ، حسرتیؔ، صہبائیؔ، یکتاؔ خوشابی، مومنؔ، غالبؔ، اسیرؔ، شبلیؔ، شاہ نیاز بریلوی اور بیسویں صدی میں اقبالؔ و گرامیؔ وغیرہ کے نام لیے جا سکتے ہیں۔ اسی فہرست میں جو کسی طرح مکمل نہیں، ایک ناقابلِ فراموش اسم امیرؔ مینائی کا بھی ہے جو نہ صرف اردو کے باکمال شاعر اور ادیب تھے بلکہ ان کی فارسی شاعری بھی نہایت درجہ قابلِ اعتنا ہے اور جس کا جائزہ آگے چل کر لیا جائے گا۔</p>
			<p>مغلوں کے دور زوال میں اردو میں شاعری کرنے والے اکثر شعرا فارسی میں بھی شعر کہتے تھے اور بعض تو فارسی میں صاحب دیوان تھے۔ دراصل عہد سلاطین سے لے کر مغلوں کے عہدِ زوال تک درباری اور علمی و ثقافتی زبان فارسی ہی رہی تھی۔ لہٰذا فارسی کی جڑیں اس سرزمین میں نہایت گہری تھیں۔ اردو کے علاوہ فارسی شاعری اظہار کمال کا وسیلہ تو تھی ہی مگر اس کے ساتھ ہی ساتھ ایک لحاظ سے اس میں شعر گوئی نسبتاً آسان بھی تھی کیونکہ تقریباً بارہ سو برس کے عرصے پر محیط یہ زبان ترقی کے اعلیٰ مدارج طے کر چکی تھی اور اس میں اظہار کے ایسے سانچے وجود میں آچکے تھے جو اردو زبان میں ابھی ڈھلنے کے عمل میں تھے۔ برعظیم کے فارسی گویوں نے اپنے ابتکار کو کام میں لا کر فارسی کے رقبے کو وسیع کیا اور معنی آفرینی اور تازہ گوئی کی روایت کو مستحکم کیا۔ یہاں اس امر کو بھی نگاہ میں رکھنے کی ضرورت ہے کہ برعظیم میں جہاں ایک طرف سبک ہندی کا اسلوب مستحکم ہو رہا تھا جس کے مقامی نمائندوں میں جلال اسیرؔ، غنیؔ کاشمیری، بیدلؔؔ، واقفؔ اور ناصر علی سرہندی ایسے شعرا شامل تھے وہاں قبل ازیں ایک سنبھلا ہوا اسلوب شعر خود امیرؔ خسرو، حسنؔ دہلوی اور بوعلی قلندر پانی پتی نے بھی مستحکم کیا تھا جس پر سعدیؔ کے تغزل کا گہرا اثر دکھائی دیتا ہے اور جس کا پرتو عہد مغلیہ میں مظہر جانِ جاناں اور میردردؔ کی فارسی شاعری میں بھی جابجا نظر آتا ہے۔ کیا یہ بات قابلِ قدر اور لائقِ توجہ نہیں کہ جہاں ایک طرف مظہر جانِ جاناں، میردردؔ، میرتقی میرؔ، مصحفیؔ، مومنؔ، غالبؔؔ، شبلیؔ اور شیفتہؔ وغیرہ اور بعدازاں اقبالؔ، اردو کے مسلم الثبوت استاد اور صاحبِ دیوان شاعر ہیں وہیں فارسی شاعری میں بھی ایک قابل رشک مقام کے حامل اور صاحبِ دیوان ہیں۔ اقبالؔ کے فارسی اسلوبِ شعر کے بارے میں تو حسین خطیبی نے یہاں تک کہہ رکھا ہے کہ یہ شاعری اپنے الفاظ و مفاہیم میں اس قدر ندرت کی حامل ہے کہ اسے کسی سابقہ سبکِ شعری مثلاً سبک خراسانی، سبک عراقی یا سبک ہندی وغیرہ میں محدود اور نشان زد نہیں کیا جا سکتا۔ اسے اگر کوئی نام دیا جا سکتا ہے تو وہ ہے سبکِ اقبال۔ مقام اطمینان ہے کہ اب آہستہ آہستہ اہلِ ایران برعظیم کے دیگر بڑے شاعروں کا اعتراف بھی کرنے لگے ہیں مثلاً بیدلؔ اور غالبؔ کا۔ جن اُردو شعرا کے مستقل فارسی مجموعے نہیں ان کے یہاں بھی فارسی شاعری کا ایک قابلِ لحاظ حصہ بہرحال موجود ہے مثلاً شاگردِ سوداؔ قائمؔ چاند پوری، حالیؔ، اسماعیلؔ میرٹھی اور یاس یگانہؔ چنگیزی وغیرہ۔ یہ شاعری اس بات کی متقاضی ہے کہ اس کے مفصل تنقیدی جائزے مرتب کیے جائیں۔ برعظیم نے فارسی کے بڑے شاعر ہی پیدا نہیں کیے، اہم نثر نگار اورماہرِ السنہ بھی پیدا کیے مثلاً امیر خسروؔ، ابوالفضل، ضیاء الدین برنی، عبدالواسع ہانسوی، صہبائیؔ، غالبؔؔ اور سراج الدین خان آرزوؔ وغیرہ۔ صرف آرزوؔ ہی کو لیجیے ان کی عظمت کا احترام برعظیم میں تو پایا جاتا تھا، اب ایک ممتاز ایرانی نقاد و محقق ڈاکٹر شفیعی کدکنی نے بھی انھیں ایک اہم شاعر اور عظیم الشان ناقد کے طور پر سراہا ہے اور ان کے نثری رسالے تنبیہ الغافلین میں پائی جانے والی ”دانشِ ژرف“ کا اعتراف کیا ہے۔ ڈاکٹر شفیعی، آرزوؔ کے علاوہ صہبائیؔ اور منیرلاہوری کے بھی معترف اور مداح ہیں۔ اپنی کتاب <annotation lang="fa">شاعری در ہجوم منتقدان</annotation> میں ایک جگہ برعظیم کے اس عہد کے ناقدوں کے باب میں لکھتے ہیں:</p>
			<annotation lang="fa">
				<blockquote>
					<p>دریں دورۂ ہند چندیں ناقدِ ہوشیار و نکتہ سنج ظہور کردہ اند کہ در تاریخ ادبیاتِ ہزار و دویست سالۂ دورۂ اسلامیِ ما بی ہمانند اند، بادقّتِ نظر و دانشِ عمیق و شکیبائی و نکتہ سنجیِ بسیار۔</p>
				</blockquote>
			</annotation>
			<p>مختصر یہ کہ ان معروضات کا مقصد اس حقیقت کا اعلام ہے کہ فارسی ادبیات کو پروان چڑھانے اور اس کے خدوخال سنوارنے میں برعظیم کے ادبا و شعرا کا حصہ اس قدر وقیع اورقابلِ قدر ہے کہ اسے کسی صورت نظر انداز نہیں کیا جا سکتا۔</p>
			<p>(۲)</p>
			<p>امیرؔ مینائی (۲۲فروری ۱۸۲۹ئ-۱۳ اکتوبر ۱۹۰۰ئ) ہمارے ان اکابر میں شمار ہوتے ہیں جن پربہ سہولت ”جامعِ کمالات“ کی اصطلاح کا اطلاق ہوتا ہے۔ مرحوم ماہرالقادری نے صاحب کمال اور جامعِ کمالات کا فرق کرتے ہوئے ایک جگہ لکھا ہے کہ صاحب کمال سے اگر اس کا کمال چھن جائے تو اس کے پاس کچھ نہیں رہتا اور جامع کمالات کا کوئی ایک وصف یا کمال حذف ہو جائے تو متعدد دوسرے کمالات کے باعث اس کی شخصیت ممتاز رہتی ہے۔ امیرؔ مینائی اس تعریف کے پوری طرح مصداق ہیں۔ اگرچہ ان کی اوّلیں حیثیت دبستانِ لکھنؤ کے ایک منفرد شاعر کی ہے جو اپنی برجستہ گوئی اور معنی آفرینی کے سبب اپنے معاصرین میں ممتاز تھا اور ہے لیکن ان کی دیگر علمی حیثیات بھی کچھ کم قابلِ توصیف نہیں۔ نجوم، عروض، جفر، موسیقی، فقہ و قانون پر اچھی نظر رکھتے تھے۔ وہ متعدد زبانوں کے عالم تھے۔ عربی، فارسی، ہندی اور اردو پر عبور رکھتے تھے۔ صرف عربی اور فارسی لکھنے ہی پر قادر نہ تھے، ان زبانوں میں بلاتکلف گفتگو بھی کرتے تھے۔ ہندوستان میں فارسی اور عربی کے مدارس کے اعلیٰ امتحانات کے پرچے بقول اسرائیل احمد مینائی انھی سے بنوائے جاتے تھے۔ عربوں سے عربی میں اور فارسیوں سے بے تکان فارسی میں گفتگو کرتے چلے جاتے۔ ہندی دوہے ست سیا بہاری (بہاری کے سات سو دوہے) اردو میں منتقل کیے۔ فارسی میں قابلِ داد شاعری کے علاوہ فارسی نثر میں بھی متعدد تالیفات ملتی ہیں جو اب تک قلمی ہیں مثلاًنغمۂ قدسییعنی واجد علی شاہ کی صوت المبارک (موسیقی) کی فارسی میں شرح۔ امیرؔمینائی لغات نویسی سے بھی طبعی مناسبت رکھتے تھے (امیرؔ اللغات کی تین مطبوعہ جلدیں اس پر شا ہدِ عادل ہیں) ۔ فارسی میں اس باب میں انھوں نے سرمۂ بصیرت یا معیارالاغلاط (عربی و فارسی کے ان الفاظ کا لغت جو اردو میں مستعمل ہیں) اوربہارِ ہند (اردو کا لغت بہ زبانِ فارسی) تالیف کیں۔ فارسی ہی میں ایک رسالہ بحث اعداد حروف تہجی کے زیرعنوان لکھا۔ <annotation lang="fa">رموز غیبیہ</annotation> اوررمزالغیب کے نام سے دو رسالے فارسی میں علم جفر پر بالترتیب ۶۴/۱۸۶۳ء اور ۷۴/۱۷۷۳ء میں تصنیف کیے۔ واجد علی شاہ کے دو عربی متون کی فارسی میں شرحیں لکھیں جو <annotation lang="fa">شرح ہدایت السلطان</annotation> اور <annotation lang="fa">شرح ارشاد السلطان</annotation> کے نام سے معروف ہیں۔ ان تفاصیل سے بہ سہولت اندازہ کیا جا سکتا ہے کہ انھیں عربی اور خصوصاً فارسی زبان سے کس قدر طبعی مناسبت تھی۔ اپنی مادری زبان اردو میں ان کی تصنیفات فارسی سے زیادہ ہیں۔ غزلیات، مثنویات، واسوخت، مسدس، قصائد، رباعیات، قطعات پر مبنی بائیس شعری تصانیف ان کے تخلیقی مزاج کے تنوّع کی آئینہ دار ہیں۔ ان میں سے بیشتر مطبوعہ ہیں۔ اردو نثر میں ان سے بارہ تصانیف یادگار ہیں جن میں سے چار غیرمطبوعہ ہیں۔ ان نثری تصانیف میں ان کا تذکرۂ شعرا انتخاب یادگار خصوصیت سے قابلِ ذکر ہے۔ چار سو اٹھارہ شعرا کے تراجم و اشعار پر مبنی یہ تذکرہ نواب کلب علی خاں کے ایما پر لکھا گیا اور اس کی خاص بات یہ ہے کہ اس میں عربی، فارسی، بھاکا اور اردو شاعری کے متعدد نمونے ملتے ہیں۔</p>
			<p>بے محل نہ ہوگا اگر یہاں امیرؔ مینائی کے نہایت مختصر سوانح، ان کے عہد کے امتیازات، اُس عہد میں فارسی ادب کی صورتِ حال اور ان کی اردو شاعری کا اجمالی ذکر کر دیا جائے تاکہ اس تناظر میں ان کے دیگر تخلیقی حاصلات اور خصوصاً ان کی فارسی شاعری کے خدوخال کی وضاحت ہو سکے۔</p>
			<p>امیرؔ احمد لکھنؤ میں پیدا ہوئے۔ والد کا نام کرم محمد مینائی تھا۔ ان کا سلسلۂ نسب حضرت ابوبکر صدیقؓ سے ملتا ہے۔ مینائی اس لیے کہلائے کہ لکھنؤ کے ممتاز و معروف صوفی بزرگ حضرت شاہ میناؒ انھی کے آباواجداد میں سے تھے۔ یہ وہی شاہ مینا ہیں جن کے بارے میں شیخ نورالدین جامیؔ کا یہ شعر بہت معروف ہے:</p>
			<annotation lang="fa">
				<blockquote>
					<verse>
						ہر کہ خواہد چشم را بینا کند
						سرمۂ خاکِ درِمینا کند
					</verse>
				</blockquote>
			</annotation>
			<p>مزار کے اطراف میں ایک بڑی آبادی مینائیوں کے محلے کے طور پر معروف تھی۔ ۱۸۵۷ء کے سانحے میں یہ محلہ برباد ہوا۔ امیرؔ کے مورثِ اعلیٰ شیخ عثمان، عرب سے آئے۔ دہلی اور جونپور کے بعد لکھنؤ میں اقامت گزیں ہوئے۔ امیرؔ کے والد عالم باعمل تھے اور درس و تدریس سے وابستہ تھے۔ امیرؔ مینائی نے اپنے زمانے کے علوم متداولہ بڑے انہماک سے پڑھے۔ عربی کی درسی کتب اپنے والد اور علماے فرنگی محل سے پڑھیں۔ سولھویں برس مفتی سعداللہ مراد آبادی سے منطق اور فلسفہ پڑھا اور مولوی تراب علی لکھنوی سے ادب کی تحصیل کی۔ علوم جفر و نجوم سے بھی شغل رہا۔ دینیات اور ریاضی کی تعلیم بالترتیب منشی یوسف فرنگی محلی اورنعمت اللہ فرنگی محلی سے حاصل کی۔ شیخ حسن علی محدّث سے علم حدیث کا درس لیا۔ نواب محمد حسن خاں بریلوی سے علم طب کی تحصیل کی۔ فقہ و معقولات اور سبعہ معلقہ کے باب میں مولوی عبدالحق خیرآبادی سے فیض یاب ہوئے۔ بخوبی اندازہ کیا جا سکتا ہے کہ ان متنوع علوم سے فیض یافتہ شخص کی ذات میں کس قدر تبحر، وسعت اور گہرائی ہوگی۔ اپنے معاصرین میں یہ امتیاز امیرؔمینائی کے علاوہ کم ادبا کے حصے میں آیا ہوگا۔ اس وسعت علم کے شواہد ان کی علمی تحریروں کے علاوہ ان کی شاعری سے بھی جھلکتے ہیں۔</p>
			<p>امیرؔ چھوٹی عمر میں شعر کہنے لگے تھے۔ چودہ برس کی عمر میں مشاعروں میں شرکت کرنے لگے۔ اگلے برس لکھنؤ کے ممتاز شاعر اور فارسی ادبیات سے گہری شناسائی رکھنے والے صاحبِ فن مظفر علی اسیرؔؔ کی شاگردی اختیار کی جو فنِ شعر میں مصحفیؔ ایسے نامی استاد کے شاگرد تھے۔ اسیرؔؔ نے اردو کے چھے دواوین یادگار چھوڑے۔ اُردو کے علاوہ فارسی میں بھی شعر کہے۔ فارسی میں ان کا دیوان گلشنِ تعشق کے نام سے موسوم اور ممتاز ہے۔ اسیرؔ کی قدرت کلام اور عربی و فارسی زبان و ادبیات پر ان کی گہری نظر مسلّمات میں سے ہے۔ ان کا فارسی دیوان خصوصاً قصائد ان کی قدرت اور برجستہ گوئی کا ثبوت ہیں۔ محمود الٰہی لکھتے ہیں کہ اسیرؔ نے سوداؔ کے قصائد سے فائدہ اٹھانے کے بجائے براہِ راست فارسی قصائد کا مطالعہ کیا اور سودؔا سے فارسی کے جو مضامین چھوٹ گئے تھے، ان کو صرف اپنایا ہی نہیں، ان پر بیش بہا اضافے بھی کیے۔ اسیرؔ ایسے نامور اور قادرالکلام شاعر سے تلمذ نے امیرؔ کی فارسی دانی کو کس قدر صیقل کیا ہوگا اور ان کی شعرگوئی کی کس قدر تہذیب کی ہوگی، اس کا اندازہ آسانی سے کیا جا سکتا ہے۔</p>
			<p>لکھنؤ میں امیرؔمینائی واجد علی شاہ کے دربار سے منسلک رہے اور یہاں انھوں نے متعدد علمی خدمات انجام دیں۔ انتزاع سلطنت کے بعد نوابانِ رامپور کے دربار سے کم و بیش آخر عمر تک وابستہ رہے۔ یہیں علاوہ اور علمی اور تخلیقی سرگرمیوں کے امیرؔاللغات کی تدوین کا آغاز ہوا۔ بعدازاں سلطنتِ آصفیہ سے رابطہ بھی امیرؔاللغات ہی کی تدوین کے سلسلے میں ہوا مگر حیدرآباد پہنچتے ہی شدید طور پر علیل ہوئے اور کم و بیش ایک ماہ سات آٹھ دن کی بیماری کے بعد وہیں داعیِ اجل کو لبیک کہا۔ وہیں آسودۂ خاک ہوئے، آغازِ سفر ہی میں کہہ گئے تھے:</p>
			<blockquote>
				<verse>
					اب کے ہے وہ سفر کہ نہ دیکھوں گا پھر وطن
					یوں تو میں لاکھ بار غریب الوطن ہوا
				</verse>
			</blockquote>
			<p>انیسویں صدی کے جس عہد میں امیرؔ نے اپنی ناسوتی اور ادبی حیات کا آغاز کیا، اس کے کچھ نمایاں سیاسی، سماجی اور تہذیبی و ادبی اوضاع تھے جن سے صرفِ نظر نہیں کیا جا سکتا۔ برعظیم جس پر صدہاسال مسلمان حاکم رہےتھے، اب شدت سے روبہ زوال تھا۔ برطانوی استعمار کے خطرناک عزائم کی دھمک، سننے والے کان، سن رہےتھے۔ امیرؔ مینائی کی ولادت سے کم و بیش پچیس چھبیس برس پہلے لارڈلیک عملاً مغلوں کی راجدھانی دلی پر قابض ہو چکا تھا۔ اودھ ابھی انگریز کے سلب و نہب سے محفوظ تھا اور دلی کے مقابلے میں اپنے ادبی و سیاسی وجود کے منفرد ہونے کا اعلان کر رہا تھا۔ ناسخؔ کی ناسخیت سبک ہندی سے شدت سے متاثر ہو کر اپنا رنگ دکھا رہی تھی۔ داخل کے بجائے خارجی متعلقاتِ ادب پر زور دیا جا رہا تھا۔ لمحۂ حال میں زندہ رہنے اور حظ اندوز ہونے کا فلسفہ مقبولیت حاصل کر رہا تھا۔ فارسی شاعری کا وہ اسلوب شعر اور سبک مقبول ہو رہا تھا جس کی نمائندگی برعظیم کے تناظر میں صائبؔ، غنیؔ کاشمیری، ناصر علی سرہندی اور بیدلؔ کرتے رہےتھے اور جسے سبکِ ہندی کا نام دیا جاتا ہے۔ واقعیت پر اوّل تو توجہ ہی کم تھی، تھی بھی تو اس کی سیری و سیرابی خون جگر کے بجائے خارج کی سطحی ہنگامہ آرائی سے ہو رہی تھی۔ بیان کی نزاکت، صحت زبان، روزمرے کی صفائی، خالی خولی مضمون آفرینی، لفظی جدال و ابتذال اور عروضی شعبدہ بازیوں نے شعر کی اُس تاثیر آفرینی کی جگہ لے لی تھی جس کے بارے میں بجاطور پر کہا جاتا تھا کہ ”از دل خیزد و بردل ریزد“ ۔ یہ ساری خرابیاں دبستان دلی کے بعض وابستگان کے ہاں بھی مل جائیں گی۔ فرق صرف یہ ہے کہ دبستانِ دلی میں یہ خرابی تفریط میں تھی، لکھنؤ میں افراط کا شکار ہو گئی۔ اور پھر ”ہر کہ آمد برو مزید کرد“ کی صورتِ حال پیدا ہوتی گئی۔ واجد علی شاہ آخری تاجدار اودھ نے اوّل اوّل برطانوی استعمار کے مقابلے میں مبارزت کا عزم ظاہر کیا اور نسبتاً خاموشی سے عملی اقدامات کرنے شروع کیے مگر اس خوں آشام استعمار کے آگے ان کی کچھ پیش نہ گئی اور مجبوراً وہ بھی لمحۂ گذراں کے تند اور استقبال فراموش دھارے کی نذر ہو گئے۔ لارڈ میکالے نے جب ۱۸۳۳ء میں اپنے منٹس <annotation lang="en">(Minutes)</annotation> کے ذریعے برعظیم کی سا لمیت اور اس کی تہذیبی زبان فارسی پرکاری ضرب لگائی، امیرؔمینائی چار برس کے تھے۔ ان کے ایامِ جوانی میں عملاً برعظیم سے فارسی کی بساط لپٹ چکی تھی مگر اس کے بعض منطقوں اور حصوں میں اس زبان کے عشاق اب بھی اِس ”نگارِ آتشیں رخ“ سے آنکھیں چار کر کے اپنے تخلیقی ثمرات پیش کر رہےتھے۔ ایک اور بات بھی نگاہ میں رکھنی چاہیے۔ تہذیبیں اور بڑی تہذیبوں کی مظہر زبانیں مرتے مرتے بھی ایک آدھ صدی تو بہرحال نکال ہی جاتی ہیں اور رخصت ہونے سے پہلے اپنے زندہ اور حیات بخش عناصر اور اثاثے جواں سال تہذیبوں اور زبانوں کو سونپ جاتی ہیں۔ برعظیم سے رخصت ہوتے وقت فارسی زبان بھی اپنا شکست ناپذیر جوہر اردو کو منتقل کر گئی تھی ___ ناقابلِ فراموش تشبیہیں، استعارے، ترکیبیں، تمثیلیں، تلازمے، تجربے، طنطنے اور بہت سی ایسی ادائیں جن کے بیان کے لیے لفظی پیکرا بھی وجود میں نہیں آئے!</p>
			<p>(۳)</p>
			<p>انیسویں صدی کی تخلیقی بساط پر امیرؔمینائی کا ظہور ایک ایسے کثیرالجہات شخص کی خبردیتا ہے جس کے اندر کئی عالم جمع ہو گئے تھے۔ تاہم ان کی نمایاں ترین حیثیت ایک ایسے شاعر کی ہے جس کی اخّاذ طبیعت نے فارسی اور اردو کی روایت کو گہری ریاضت سے اپنے وجدان میں جذب کر لیا تھا نیز ان کی اردو شاعری کے مختلف ادوار میں تدریجی ارتقا کو بہ سہولت محسوس کیا جا سکتا ہے۔ اپنے معاصر انیسؔ کی طرح ان کے تصور شعر میں بھی بندش کی چستی اور علوِّ مضامین کو بنیادی حیثیت حاصل تھی۔ انیسؔ نے اپنا یہ موقف اگرچہ مرثیے کے ضمن میں بیان کیا تھا کہ:</p>
			<blockquote>
				<verse>
					لفظ بھی چُست ہوں، مضمون بھی عالی ہووے
				</verse>
			</blockquote>
			<p>مگر اس کا اطلاق عموماً ہر طرح کی اچھی شاعری پر ہوتا ہے۔ لفظ کی اسی چستی کی طرف امیرؔ مینائی نے بھی بڑی ندرت سے اشارہ کیا ہے:</p>
			<blockquote>
				<verse>
					ہے زمینِ سست میں برباد کاوش اے امیرؔ
					جیسے ریگستاں میں چَہ اکثر بنے اور ٹوٹ جائے
				</verse>
			</blockquote>
			<p>رہی بلندیِ مضامین تو کیا غزل، مثنوی، قصیدہ، قطعہ (اور کیا اردو کیا فارسی) اس کے شواہد ان کی شاعری میں جابجا ملتے ہیں۔ ان کا ایک میلان یہ بھی تھا کہ وہ اکثر اساتذہ کی مشہور زمینوں میں شعر کہتے تھے۔ مثلاً سوداؔ، انشاؔ، مصحفیؔ، ناسخؔ، آتشؔ، غالبؔؔ اور مومنؔ میں سے بعض کی زمینوں میں کئی غزلیں کہی ہیں اور بعض کی زمینوں میں قصیدے۔ شعری وفور اور قدرتِ کلام کا یہ عالم تھا کہ ایک ہی بحر میں دو غزلے سے لے کر پنج غزلے تک کہہ ڈالے۔ امیرؔ کی شاعری کی نمایاں خصوصیات میں برجستگی، تازگیِ ادا، نزاکتِ خیال، مضمون آفرینی، رعایتِ لفظی، وقوعہ گوئی (کہیں کہیں)، فارسی بندشوں کے استعمال اور ندرتِ تشبیہات کو شمار کیا جا سکتا ہے۔ ان کی شاعری میں خارجی متعلقات حسن کا بیان بھی کافی ہے جس کا صریح مطلب یہ ہے کہ وہ اپنے عہداور لکھنو کے دبستانی خصائص نیز ماحول اور مشاعرے کی ضروریات سے اپنا دامن نہ بچا سکے۔ امیرؔ کا تقویٰ اور تدیّن اور فقر و تصوف سے ان کی گہری وابستگی ظاہر و باہر ہے۔ یہ ان کا ذاتی اور موروثی میدان تھا۔ اس کی مظہر ان کی قابلِ قدر نعتیہ شاعری اور ان کے مناقب ہیں مگر یوں لگتا ہے کہ ان کی ذات میں لکھنؤ کی خارجیت اور تصوف و عرفان کی داخلیت دونوں نے گھر کر رکھا تھا۔ مے و مینا سے انھوں نے بھول کر بھی سروکار نہ رکھا لیکن وہ خمریاتی شاعری میں بھی کیسا کیسا برجستہ مضمون پیدا کر لیتے ہیں اور اس میں کیسی کیسی رعایات اور بعض اوقات شوخی کو جگہ دیتے ہیں، یہ بہرحال قابلِ داد ہے:</p>
			<blockquote>
				<verse>
					انگور میں تھی یہ مے پانی کی چار بوندیں
					جس دن سے کھنچ گئی ہے تلوار ہو گئی ہے
				</verse>
			</blockquote>
			<p>یا مثلاً</p>
			<blockquote>
				<verse>
					ان دنوں دخترِ رز کا نہیں ملتا ہے پتا
					کہیں قاضی کے تو گھر جاکے نہیں بیٹھ گئی
				</verse>
			</blockquote>
			<p>امیرؔ کی نزاکت خیال اور مضمون آفرینی کے چند نمونے دیکھیے جہاں وہ تشبیہ کی ندرت اور قول محال وغیرہ سے مضامین کی تاثیر کو نئی دھار مہیا کرتے ہیں اور یہ پہلا شعر تو آج کا شعر لگتا ہے:</p>
			<blockquote>
				<verse>
					ہے دل کا سرد مہریِ معشوق سے یہ حال
					جیسے درخت برف سے کوئی جلا ہوا
					یوں بیٹھے بیٹھے زیست کے دن ہو گئے تمام
					کشتی میں جیسے ساکنِ کشتی رواں رہے
				</verse>
				<verse>
					صفا بنی ہے جہاں میں مری کدورت سے
					کرے جو آئنے کو صاف وہ غبار ہوں میں
				</verse>
				<verse>
					میں ترا عکس تھا اس آئنۂ ہستی میں
					تونے کیا پھیر لیا منہ کہ کیا گم مجھ کو
				</verse>
			</blockquote>
			<p>بعض شعر سہلِ ممتنع کی نادر مثالیں ہیں۔ ایسے اشعار میں کمال کی سلاست، برجستگی اور فوری طور پر حافظے کا حصہ بن جانے کی صلاحیت ہے اور عجیب تہہ داری بھی۔ ان سب پر مستزاد چھوٹی بحروں کی سحرکاری، گویا نشتروں میں تلواروں کی آبداری!</p>
			<blockquote>
				<verse>
                    تجھ کو آتا ہے پیار پر غصّہ
                    مجھ کو غصّے پہ پیار آتا ہے				
				</verse>
				<verse>
                    زانو پہ امیرؔ سر کو رکھے
                    پہروں گزرے کہ رو رہے ہیں				
				</verse>
				<verse>
                    وصل کا دن اور اتنا مختصر
                    دن گنے جاتے تھے اِس دن کے لیے				
				</verse>
				<verse>
                    بڑھے کیا ربط یارِ دلستاں سے
                    نیا روز ایک دل لائیں کہاں سے				
				</verse>
				<verse>
                    بڑی پیچ در پیچ تھی راہِ دیر
                    خدا ہم کو لایا، خدا لے گیا				
				</verse>
				<verse>
                    ہے آج جو سرگذشت اپنی
                    کل اس کی کہانیاں بنیں گی				
				</verse>
				<verse>
                    کلفت نہ مٹی امیرؔ دل سے
                    اشکوں نے ہزار شست و شو کی				
				</verse>
				<verse>
                    اے طولِ زمانۂ اسیرؔی
                    بلبل کہیں گل کو بھولتی ہے!				
				</verse>
			</blockquote>			
			<p>اب کُچھ اشعار ایسے بھی دیکھیے جن میں چست بندشوں کے ہمراہ برجستگی نے اعلیٰ درجے کی کرشمہ کاری کی ہے۔ ایسے اشعار داغؔ کے بہترین اشعار سے لگّا کھاتے ہیں اور ضرب المثل کا درجہ اختیار کر گئے ہیں۔ معانی، بیان اور بدیع کے محاسن بھی ان اشعار کی اثر آفرینی میں اضافے کا موجب ہیں:</p>
			<blockquote>
				<verse>
                    عکس رم کرتا ہے گھبرا کے اب آئینے سے
                    کوئی کھینچے لیے جاتا ہے یہ دل سینے سے
				</verse>
				<verse>
				    حال افلاک، دلِ صاف میں آئینہ ہے
                    ایک قطرے میں نظر سات حباب آتے ہیں
				</verse>
				<verse>
                    تیر پر تیر لگاؤ تمھیں ڈر کس کا ہے
                    سینہ کس کا ہے مری جان، جگر کس کا ہے
				</verse>
				<verse>
                    تیزیوں دل ترے کوچے کی طرف جاتا ہے
                    جس طرح تیر کوئی سوئے ہدف جاتا ہے
				</verse>
				<verse>
                    وہ اور وعدہ وصل کا قاصد! نہیں نہیں
                    سچ سچ بتا یہ لفظ انھی کی زباں کے ہیں
				</verse>
				<verse>
                    روٹھنا روز کا ٹھہرا ہے تو یہ سن رکھیے
                    روز کے روٹھنے والے کو مناتے بھی نہیں
				</verse>
				<verse>
                    وہ گلعذار کہ تلتے تھے روز پھولوں میں
                    انھی کی خاک شریک آج ہے بگولوں میں
				</verse>
				<verse>
                    ہوئے نامور، بے نشاں کیسے کیسے
                    زمیں کھا گئی آسماں کیسے کیسے
				</verse>
				<verse>
                    گل نسیم سحری، شمعِ سحر کو نہ کرے
                    کوئی دم میں یہ غریب آپ بجھی جاتی ہے
				</verse>
				<verse>
                    کسی رئیس کی محفل کا ذکر کیا ہے امیرؔ
                    خدا کے گھر بھی نہ جائیں گے بے بلائے ہوئے
				</verse>
				<verse>
                    بے تاب محبت میں اِدھر مَیں ہوں اُدھر دل
                    میں دل کو سنبھالوں تو مجھے کون سنبھالے
				</verse>
			</blockquote>
			<p>اب امیرؔ کا ایک شعر اور ایک مصرع سنیے جس کا چربہ آج کے دو شعرا نے بڑے اعتماد سے کیا ہے۔ امیرؔ کا شعر بڑا مشہور ہے:</p>
			<blockquote>
				<verse>
					رہ گیا اپنے گلے میں ڈال کر باہیں غریب!
					عید کے دن جس کو غربت میں وطن یاد آگیا
				</verse>
			</blockquote>
			<p>اب معروف ترقی پسند شاعر ظہیرؔ کاشمیری کا شعر ملاحظہ ہو جو امیرؔ کے مضمون سے اڑایا گیا ہے اور اپنی جگہ مشہور بھی بہت ہے:</p>
			<blockquote>
				<verse>
					اپنے گلے میں اپنی ہی بانہوں کو ڈالیے!
					جینے کا اب تو ایک یہی ڈھنگ رہ گیا
				</verse>
			</blockquote>
			<p>ہمارے ایک معاصر عزیز کا مصرع ہے:</p>
			<blockquote>
				<verse>
					شباب ختم ہوا، اک عذاب ختم ہوا
				</verse>
			</blockquote>
			<p>یہ مصرع امیرؔ کے ایک مصرع کی یاد دلاتا ہے، فیصلہ قارئین خود کریں۔ امیرؔ کا مصرع ہے:</p>
			<blockquote>
				<verse>
					یارب شباب تھا کہ بلائے عظیم تھا!
				</verse>
			</blockquote>
			<p>امیرؔ مینائی کی تخلیقی شخصیت کی تعمیر میں فارسی شاعری نے نہایت بنیادی کردار ادا کیا۔ جدتِ ادا، معانی، بیان اور بدیع کی کرشمہ کاریوں، معنی آفرینی، مضمون بندی اور برجستگی کے جن عناصر سے ان کی اردو شاعری کا خمیر اٹھا، یہی امتیازات ان کی فارسی شاعری کے بھی ہیں۔ جس طرح ان کا شعری وفور اردو میں ان سے دوغزلے سہ غزلے لکھواتا ہے، یہی صورت جابجا فارسی شاعری کی بھی ہے۔ ان کی فارسی شاعری کے مفصل جائزے سے قبل ان کی اردو شاعری کے اجمالی محاکمے کی ضرورت اسی لیے محسوس کی گئی تاکہ اس کے تناظر اور تقابل میں ان کی فارسی شاعری کی معنویت کا بہ سہولت تعیّن کیا جا سکے۔</p>
			<p>(۴)</p>
			<p>امیرؔ مینائی نے اپنے حین حیات متعدد صاحبِ اسلوب شعرا مثلاً غالبؔؔ، آتشؔ اور انیسؔ کی صحبت اٹھائی۔ غالبؔ امیرؔ سے بڑی محبت کرتے تھے اور ان کی شاعری کے قدردان تھے۔ ایسے صاحب اسلوب اور نادرہ کار شاعر کی صحبت ان کی شعرگوئی اور خصوصاً فارسی شعر گوئی میں زبردست محرک رہی ہوگی۔ آتشؔ اور انیسؔ بھی فارسی شاعری میں پیرے ہوئے اور اس کی لطافتوں سے غیر معمولی آگاہی رکھتے تھے۔ ان سب پر مستزاد استادِ فن مظفر علی اسیرؔ کی شاگردی اور ان سے فیض اندوزی۔ خود امیرؔ فارسی ادبیات سے غیرمعمولی طبعی مناسبت رکھتے تھے۔ ادبیاتِ فارسی کے گہرے مطالعے کے شواہد ان کی تحریروں سے پھوٹے پڑتے ہیں۔ ان کی فارسی شاعری کے مطالعے سے بخوبی اندازہ ہوتا ہے کہ انھوں نے کس قدر لگ کر فارسی کے شعری ادب میں غوطہ زنی کی ہوگی۔ اردو کی طرح انھوں نے فارسی میں بھی متعدد اساتذۂ فن کی زمینوں میں شعر کہے۔ اساتذہ کی زمینوں اور خصوصاً مقبول اور مشہور زمینوں میں کسی شاعر کا شعر کہنا بہت بڑا امتحان ہے کیونکہ اس میں جان کے زیاں کا اندیشہ زیادہ ہوتا ہے۔ امیرؔ اساتذہ کی زمینوں کے عمق میں اترتے ہیں اور ایک ماہر اور کامیاب غوّاص کی طرح گوہر و مرجان نکال لاتے ہیں۔</p>
			<p>امیرؔ مینائی نے فارسی میں شعر گوئی کب شروع کی، اس باب میں کوئی حتمی بات نہیں کہی جا سکتی۔ مرحوم کے تلمیذ عزیز اور سیکرٹری دفترامیرؔاللغاتشاہ محمد ممتاز علی آہؔ نے اپنی قابلِ قدر کتاب امیرؔ مینائیمیں اتنا البتہ لکھا ہے کہ امیرؔ کے ایک شاگرد فدا مرحوم سے روایت ہے کہ انھوں نے یہ دیوان دو مہینے میں مکمل کر لیا تھا۔ آہ لکھتے ہیں:</p>
			<blockquote>
				<p>فدؔا مرحوم بیان کرتے ہیں کہ ایک بار منشی صاحب بیمار ہوئے۔ اس بیماری میں دو مہینے تک سرکار میں حاضری معاف رہی۔ اس فرصت کو منشی صاحب نے غنیمت جان کر اپنا فارسی دیوان پورا کر لیا۔ اسیرؔ مرحوم اور عزیز و احباب عیادت کو جاتے تو آپ ان کو اپنی تازہ فارسی غزلیں سناتے۔ اسیرؔ مرحوم نے دو ایک بار کہا بھی کہ ہم تمھاری مزاج پرسی کو آتے ہیں یا تمھارا کلام سننے کو؟ بیماری میں دل و دماغ کو اور آرام دینا چاہیے نہ کہ فکرِ سخن کرنا۔ آپ نے کہا یہ ارشاد بجا ہے مگر کیا کروں پڑے پڑے جی گھبراتا ہے تو کچھ شعر ہی کہتا رہتا ہوں۔ شاید فارسی دیوان پورا ہو جائے۔</p>
			</blockquote>
			<p>مندرجہ بالا اقتباس سے گمان ہوتا ہے کہ فارسی دیوان علالت کے انھی ایام میں مکمل ہو گیا تھا جب کہ حقائق اس کی تصدیق نہیں کرتے۔ امیرؔ اس کے بعد بھی فارسی میں شعر کہتے رہے۔ امیرؔ کے فارسی دیوان (قلمی) کے آخر میں ان کے برادرِ نسبتی اور شاگرد مولوی محمد فصیح الزمان نے اس دیوان کی تقریظ بطور خاتمہ رقم کی تھی۔ یہ تقریظ رجب المرجب ۱۲۹۷ھ کو لکھی گئی اور اسی سنہ میں اسے تاج المطابع رامپور سے شائع کرنا مقصود تھا جیسا کہ عبارت سے ظاہر ہے۔ یہ مطبع امیرؔ مینائی کا تھا اور یہیں سے وہ تاج الاخبار نکالتے تھے۔ یاد رہے کہ رجب المرجب ۱۲۹۷ھ جولائی ۱۸۸۰ء کو پڑتا ہے۔ دیوان میں تقریظ کے بعد کے صفحات میں امیرؔ کا نوشتہ مرثیۂ اسیرؔ بھی شامل ہے جو ۱۲۹۹ھ/ ۱۸۸۱ء میں لکھا گیا کہ یہی اسیرؔ کی تاریخِ وفات ہے۔ گویا اس تقریظ کے بعد بھی امیرؔ فارسی میں گاہ گاہ لکھتے رہے گو کہ اب مختلف عوارض اور امیرؔاللغات کی تدوین نے فارسی گوئی کی رفتار کو حددرجہ سست کر دیا تھا۔ اپنے شاگرد احسن اللہ خاں ثاقبؔ کو اپنے ایک خط محررّہ ۱۵دسمبر ۱۸۹۰ء میں لکھتے ہیں:</p>
			<blockquote>
				<p>فارسی غزلیں جو اس کم فرصتی میں محض آپ کی خاطر سے باوصف کم مشقی کے کہی ہیں، بھیجتا ہوں۔ فارسی زمین سست ہے۔ حزیں اور حافظؔ شیرازی کی غزلیں بھی ان کے مرتبے سے گری ہوئی ہیں۔ بہرکیف زمین کے پیمانے کے موافق شعر ہو سکتے ہیں اور شاعر کا کیا اختیار ہے۔</p>
			</blockquote>
			<p>اس خط سے واضح طور پر معلوم ہوتا ہے کہ امیرؔ اپنی وفات سے دس بارہ برس پہلے تک بھی فارسی میں تھوڑی بہت شاعری کرتے رہے اور یہ شاعری مخطوطے میں شامل ہوتی رہی۔ یقین ہے کہ اردو شاعری کی طرح امیرؔ کی فارسی بھی پسندیدگی کی نگاہ سے دیکھی جاتی ہوگی تبھی تو نواب صدیق حسن خاں جیسے صاحب نظر اپنے تذکرے شمعِ انجمن کے لیے ان کا فارسی کلام طلب فرما رہےتھے۔ امیرؔ کی فارسی شاعری کے چند منتخبات ان تک پہنچے اور ان کے صاحبزادے سے منسوب تذکرے نگارستانِ سخنکی زینت بنے۔ نگارستانِ سخن ۱۸۷۵ء میں تالیف کی گئی۔ اس وقت امیرؔمینائی کی عمر چھیالیس برس کے لگ بھگ تھی۔ ظاہر بات ہے کہ نگارستانِ سخن کے لیے بھیجا گیا کلام کچھ عرصہ قبل ہی لکھا گیا ہوگا۔ گویا پینتالیس چھیالیس برس کی عمر سے بہت برس قبل ہی امیرؔ نے فارسی گوئی کا آغاز کر دیا ہوگا۔ فارسی کلام کی پختگی، متانت اور زبان و بیان پر عبور اس امر پر دلالت کرتا ہے کہ امیرؔ مینائی نے فارسی پر قدرت حاصل کرنے کے لیے غیرمعمولی اور ایک لمبی مدت تک مشق بہم پہنچائی ہے۔ نگارستان سخنکی اس عبارت میں کوئی مبالغہ نہیں کہ ”شاہدِ سخن رابحلیہ ہاے شیریں بیانی و خوبیِ بندش و حسنِ معانی آن مایہ آراست کہ نظارگیاں را از خویشتن ربود“ ۔ آگے چل کر مؤلِّف مزید لکھتا ہے:</p>
			<blockquote>
				<p>اگرچہ بذاتِ خود از نام خود نظم فارسی کم تر گفتہ اما بشغلِ تعلیمِ دیگران و آرائش کلامِ تلمیذان اکثر اوقات را صرف می کند۔</p>
			</blockquote>
			<p>مؤلّف نے امیرؔ مینائی کی فصیح الزماںصاحب کے توسط سے فرستادہ چند فارسی غزلوں کو ”غزالِ وادیِ بلاغت“ اور ”طاؤسِ چمنِ فصاحت“ قرار دیا ہے۔</p>
			<p>یہاں امیرؔ مینائی کی فارسی شاعری کے حوالے سے ڈاکٹر ابو محمد سحر کا ایک اقتباس دلچسپی سے خالی نہ ہوگا۔ برعظیم میں فارسی گویوں کی درجہ بندی کرتے ہوئے لکھتے ہیں:</p>
			<blockquote>
				<p>ہندوستان میں فارسی نظم و نثر لکھنے والے تین طرح کے ادیب و شاعر گذرے ہیں۔ ایک گروہ خاص فارسی کے مصنفین و شعرا کا ہے۔ دوسرا گروہ ایسے مصنفین و شعرا کا ہے جو اصل میں اردو کے مصنف و شاعر ہیں لیکن ان کی فارسی نظم و نثر بھی مستقل حیثیت رکھتی ہے۔ تیسرا گروہ اردو ہی کے مصنفین و شعرا کا ایسا ہے جو حسب ضرورت فارسی میں بھی طبع آزمائی کر لیتا تھا۔ پہلے گروہ میں تو امیرؔ کے شمار کا سوال ہی نہیں اٹھتا۔ دوسرے گروہ میں بھی انھیں شمار کرنا شاید صحیح نہ سمجھا جائے۔ تیسرے گروہ میں البتہ ان کی حیثیت نمایاں نظر آتی ہے۔</p>
			</blockquote>
			<p>حیرت ہے کہ ایک ایسے قادرالکلام مصنف کو، جس کی فارسی نثر ہی میں متعدد مستقل تصانیف نہیں، وہ فارسی شاعری میں صاحبِ دیوان بھی ہو اور شاعری بھی ایسی جو ندرت خیال اور قدرتِ بیان کا جیتا جاگتا نمونہ ہو، تیسرے گروہ میں رکھا جائے۔ شاید اس کا سبب یہ ہے کہ ابو محمد سحرؔ کو امیرؔ کے فارسی دیوان اور دیگر مخطوطات کو بالاستیعاب دیکھنے کا موقع نہ ملا۔ انھیں صرف چند نمونے ہی مل سکے۔</p>
			<p>برّعظیم میں فارسی گوئی کا ذکر چلا ہے تو لگے ہاتھوں اختصار کے ساتھ اس ہند ایرانی نزاع کا بھی ذکر ہو جائے جس کا آغاز عہدِ شاہجہانی میں ہوا۔ روایت ہے کہ حاجی جان محمد قدسی مشہدی کے ایک قصیدے پر برعظیم کے نادرالوجود دانشمند ملاشیدا نے اعتراضات کیے۔ شدہ شدہ بات جلا لائے طباطبائیؔ تک پہنچی۔ انھوں نے مشتعل ہو کر شیدا کو خط لکھا جس کا خلاصہ یہ تھا کہ یہ کوئی دوہڑہ یا دھرپد نہیں، یہ فارسیِ دری ہے۔ اسے فارسی والوں کی زبانِ والا ترجمان سے سیکھنا چاہیے اور شاعری کا چراغ ایرانیوں کے فانوسِ اندیشہ و فکر سے روشن کرنا چاہیے۔ صرف فرہنگوں اور شعراے فارسی کے دواوین پڑھ کر اس وادی میں پیش قدمی ممکن نہیں۔ حد تو یہ ہے کہ طباطبائیؔ عرفیؔ پر بھی اس لیے برستے ہیں کہ اس کا قول تھا: فارسی انوریؔ و خاقانیؔ سے سیکھو۔ عرفیؔ خود اہلِ زبان تھا، شیرازی تھا مگر اس حقیقت سے بخوبی آگاہ تھا کہ زبان دانی کے لیے محض اہلِ زبان ہونا کافی نہیں۔ یہی موقف بعدازاں سراج الدین خاں آرزوؔ نے اختیار کیا اور دلچسپ بات یہ ہے کہ یوپی کے اہلِ زبان معترضین کے جواب میں اقبالؔ نے بھی وہی موقف دہرایا جس کے علم بردار عرفیؔ اور آرزوؔ تھے۔ آرزوؔ کی ایسی ہی ”دانش ژرف“ کا ذکر اس مقدمے کے آغاز میں بحوالہ شفیعی کدکنی کیا گیا تھا۔ آرزوؔ نے کس قدر درست کہا تھا کہ توغّل، تحقیق، تصفح اور تفحص کے سبب اب فارسی اہلِ ہند کی اپنی زبان ہے۔ شبلی نے ایک جگہ لکھا ہے کہ زمخشری اور سیبوَیہ عجمی تھے لیکن زبان دانی میں اہلِ عرب سے کسی طرح کم نہ تھے۔ یہ ہے زبان دانی کا فیض اور اعجاز!</p>
			<p>حقیقت یہ ہے کہ امیرؔ مینائی نے بھی فارسی زبان و ادب کی تحصیل میں اسی توغل، تحقیق اور تفحص کو اپنا نشانِ راہ بنایا اور ایک طرف سعدیؔ، حافظؔؔ، نظیریؔ، بیدلؔ اور غالبؔ کا ڈوب کر مطالعہ کیا تو دوسری جانب فارسی کے ممتاز قصیدہ نگاروں انوریؔ، خاقانیؔ، عرفیؔ وغیرہ اور اردو کے قصیدہ نگاروںمیں سوداؔ، انشاؔ اور ذوقؔ سے خوب استفادہ کیا۔ اگر امیرؔ نے فارسی گوئی میں اپنی کم مشقی کا انکساراً ذکر کر ہی دیا تو اس کا یہ مطلب نہیں کہ ابو محمد سحرؔ ایسے سلجھے ہوئے نقاد اِسے شاعر کا سنجیدہ اور واقعی اعتراف قرار دینے لگیں۔ امیرؔ کے فارسی دیوان کا بالاستیعاب مطالعہ قاری کو غیر معمولی حیرت سے دوچار کرتا ہے اور اسے تعجب ہوتا ہے کہ فارسی پر اس قدر قدرت اور بیان پر اس قدر عبور کیونکر ممکن ہوا۔ خود امیرؔ مینائی کی روایت ہے کہ آغا نثار شیرازی واردِ ہند ہوئے تو دربار رامپور تک بھی رسا ہوئے۔ ایک موقعے پر کہنے لگے کہ ہندی فارسی گو کی فارسی فوراً پہچانی جاتی ہے۔ اگلے دن ایک درباری نے ان کے حضور چند فارسی غزلیں شاعروں کے ناموں کو حذف کر کے پیش کیں۔ یہ غزلیں ایرانی فارسی شاعروں اور ہندی فارسی شاعروں کا ملغوبہ تھیں۔ اُنھیں میں چند غزلیں امیرؔمینائی کی بھی شامل تھیں۔ آغا صاحب سے کہا گیا کہ ان غزلوں میں جو اُن کی دانست میں ہندی شعرا کی ہیں ان پر ہندی اور جو ایرانی شعرا کی ہیں ان پر ایرانی لکھ دیں۔ آغا صاحب نے ہندی فارسی شعرا کی اکثر غزلوں پر ایرانی اور ایرانی شعرا کی اکثر غزلوں پر ہندی لکھ دیا۔ جب حقیقت حال ان پر کھلی تو حیرت سے ان کا منہ کھلے کا کھلا رہ گیا اور ایک قہقہہ پڑا۔</p>
			<p>امیرؔ مینائی کا فارسی دیوان ۸۶ غزلوں، ۲ غزلہاے قصیدہ طور، پانچ قصیدوں، ایک قطعۂ وفات، ایک مرثیے اور دو رباعیوں پر مشتمل ہے۔ انھوں نے ایک مثنوی بعنوان درخشاں بھی لکھی تھی۔ گویا کل ایک سو کے قریب تخلیق پارے ہیں۔ اب ذیل میں امیرؔ کی شاعری کا جائزہ لیا جاتا ہے۔</p>
			<p>امیرؔ مینائی کے فارسی کلام کے مطالعے سے ان کی شاعری کے جو نمایاں خصائص سامنے آتے ہیں ان میں پہلی اور اساسی بات تو یہی ہے کہ انھیں زبان و بیان پر بڑی قدرت ہے اور ان کا لب و لہجہ اہلِ زبان کا سا ہے۔ زبان و بیان پر یہ قدرت ان کے کلام سے جابجا جھلکتی ہے۔ بندشوں میں چُستی اور بیان میں جوش و حرارت ہے۔ کیفیاتِ حسن اور نشاطِ نظارہ سے بعض غزلیںشاہدان غزالیں کی چشمان سُرمہ سابنی خمار آگیں دھج دکھاتی نظر آتی ہیں۔ شاعرانہ وفور متعدد جگہ دیکھا جا سکتا ہے۔ رندانہ سرمستی، شوخی اور کیف آفرینی کے مظاہر بھی جابجا ان غزلوں میں مشہود ہیں۔ کہیں کہیں اندرونی قوافی کے اہتمام سے غزلوں کو مترنم بنایا گیا ہے۔ صنائع بدائع خصوصاً رعایتِ لفظی کا استعمال خلاقانہ ہے۔ معاملاتِ حسن و عشق کے لطیف انداز میں بیان اور نشاط اندوزی کا سروسامان ہی نہیں کیا گیا، یہاں عاشقِ دل باختہ کی برشتگی اور سوختہ سامانی کو بھی محسوس کیا جا سکتا ہے۔ پھر ان غزلوں میں مضمون آفرینی کا وہ اسلوب بھی کہیں کہیں دکھائی دیتا ہے جسے سبکِ ہندی سے تعبیر کیا جاتا ہے اور جو پچھلے پچیس تیس برس سے ایران کے شعری حلقوں میں بھی تیزی سے مقبول ہو رہا ہے۔ برجستگی اور بے ساختہ پن نے بھی امیرؔ کی شاعری کی تاثیر بڑھانے میں بنیادی کردار ادا کیا ہے۔ تصوف و عرفان اور وحدت الوجودی مضامین بھی ایک کیفیت کے عالم میں بیان ہوئے ہیں۔ مختصر یہ کہ حافظؔ کے نشاطیہ و عارفانہ رنگ اور رندانہ سرمستی، بیدلؔ کی معنی آفرینی اور برجستگی، نظیری کی والہیت اور سبک روی اور غالبؔ کی بلند آہنگی نے امیرؔمینائی کی غزلیات کو ایسالب و لہجہ عطا کیا ہے جو دیر تک ہمارے باطنی احساسات میں ارتعاش پیدا کرتا رہتا ہے۔ وسعتِ نگاہ اور آفاقی زاویۂ نظر نے اس شاعری کو ایک اور جہت بخشی ہے۔ امیرؔ مینائی موسیقی کے رموز و اسرار سے بھی آگاہ تھے چنانچہ انھوں نے اپنے کلام میں بھی جابجا لفظ و صوت کی موسیقیت اور قطاراندرقطار داخلی قوافی (خصوصاً قصائدمیں) کا بھی اہتمام کیا ہے۔ اس شاعری میں اگرچہ کہیں کہیں درد و گداز اور احساسِ محرومی کی جھلکیاں بھی دکھائی دیتی ہیں مگر اس کا غالبؔ آہنگ نشاطیہ اور ہمت و حوصلہ مندی کے لہو سے حرارت اندوز ہے اور اس لحاظ سے یہ شاعری بڑی بہجت انگیز ہے۔ علاوہ ازیں امیرؔ نے کہیں کہیں آشوبِ عصر کو بھی سلیقے سے بیان کیا ہے۔</p>
			<p>ذیل میں مندرجہ بالامعروضات کی روشنی میں ان کے کلام سے کُچھ شواہد پیش کیے جاتے ہیں۔ سب سے پہلے قدرتِ کلام کو لیتے ہیں۔ فارسی سے طبعی مناسبت کے باعث فارسی گوئی سے پہلے امیرؔ کے ہاں اس کے شواہد ان متعدد اُردُو غزلیات و قصائد میں ملتے ہیں جن میں انھوں نے بلاتکلف فارسی اسالیب کو دل کھول کر برتا ہے۔ قدرتِ کلام کا ایک مظہر ان کے دوغزلے سہ غزلے بھی ہیں جو کافی تعداد میں ان کے پیش نظر فارسی دیوان میں ملتے ہیں۔ پھریہ قدرتِ کلام امیرؔ کے پر زور مطلعوں میں بھی نظر آتی ہے۔ کُچھ مطلعے ملاحظہ ہوں:</p>
			<annotation lang="fa">
				<blockquote>
					<verse>
						اگر آن برق عالم سوز لختے می طپید اینجا 
	                    زِ ہر نخلے چونخلِ طور، آتش می چکید اینجا
					</verse>
					<verse>
	                    دل طائر مستی است کہ لغزش سفرِ اوست
	                    چو برق زجارفتہ تپش بال و پرِ اوست
					</verse>
					<verse>
	                    یادِ ایام کہ این عالمِ پندار نبود
	                    غیرِ حق شور اناالحق بہ سرِدار نبود
					</verse>
					<verse>
	                    پوشیدہ آن زلفِ سیہ رخسار تابان در بغل
	                    کفر است ایمان در بغل گبرست قرآن در بغل
					</verse>
					<verse>
	                    شبِ وصلِ کہ بودامشب کہ من از خویشتن رفتم
	                    بدین شوخی کہ آمد در کنارِ من کہ من رفتم
					</verse>
					<verse>
	                    خونِ حسرت بخیالِ رخِ صیاد کنم
	                    در ہوائے چمن از خود چمن ایجاد کنم
					</verse>
					<verse>
	                    عشق است در آغوشِ ہوا و ہوسِ من
	                    عنقاست تہِ سایۂ بالِ مگسِ من
					</verse>
					<verse>
	                    دلِ من صورت آئینہ می گوید بہ یارِ من
	                    خزانِ تو خزانِ من، بہارِ تو بہار من
					</verse>
					<verse>
	                    زدستِ ناز دامن برکشید و گفت یارِ من
	                    مرا بگذار می میرد بہ حسرت بے قرارِ من
					</verse>
					<verse>
	                    از خود گذشیتم شد قصہ کوتاہ
	                    الملک للہ والحکم للہ
					</verse>
					<verse>
	                    زِفغانِ عشق بازان اثرے ندیدہ باشی
	                    تو نوائے عندلیبان بہ چمن شنیدہ باشی
					</verse>
					<verse>
	                    سوختم، سوختم از گرمیِ بازارِ کسے
	                    جرعہ اے بایدم از شربتِ دیدارِ کسے
					</verse>
					<verse>
	                    کشد روزِ قیامت امتِ مرحوم فریادے
	                    شفیعِؐ عاصیان رحمے، نگاہے، لطفے، امدادے
					</verse>
					<verse>
	                    زہے رئیسِ بلند شانے کزو ست باغِ زمانہ خرم
	                    بہ چہرہ بدروبہ بزم صدر و سپہر قدروستارہ پرچم
					</verse>
				</blockquote>
			</annotation>
			<p>مضمون آفرینی امیرؔ کی گھٹی میں پڑی ہوئی ہے۔ فارسی میں بھی اس کے شواہد متعدد مقامات پر دیکھے جا سکتے ہیں۔ رہی معنی آفرینی تو اس کا کمال یہ ہے کہ یہ صرف ہوائی یا خلائی چیز ہو کے نہ رہ جائے بلکہ واقعیت کے ساتھ جڑی رہے۔ مضمون آفرینی کے لیے یہ شرط نہیں۔ نزاکتِ احساس پر مبنی چند شعر دیکھیے جن میں کہیں معنی آفرینی ہے تو کہیں مضمون آفرینی:</p>
			<annotation lang="fa">
				<blockquote>
					<verse>
	                    داغِ دل صورتِ برقے بہ ہوایت تابد
	                    این چراغیست کہ روشن بہ رہِ باد کنم
					</verse>
					<verse>
	                    چون قطرۂ اشکے کہ شود خشک بہ مثرگان
	                    برشاخچہ گم شد ثمرِ پیش رسِ من
					</verse>
					<verse>
	                    زہے عصمت قدم آن بدگمان برخاک نگذارد
	                    ہمی ترسد کہ بوسد پاے من نقش کفِ پاے
	                    دل از خجلت عرق گردید و اشک آلود شد چشمم
	                    لبالب گشت این جام از شکست رنگ میناے
					</verse>
					<verse>
	                    ترقی ہا بود اے ماہ تو عینِ تنزل ہا
	                    توبر خود ہر قدر بالیدہ ای کاہیدہ ای گویا
					</verse>
				</blockquote>
			</annotation>
			<p>شوخی، نزاکتِ احساس اور نازک خیال آفرینی پر مبنی اسی غزل کے تین چار شعر اور دیکھیے:</p>
			<annotation lang="fa">
				<blockquote>
					<verse>
						بناز اے خون من بردامنِ قاتل چو جاکردی
						بہ روئے برگِ گل چون رنگِ گل خوابیدہ ای گویا
						نیامد چون زمن از ناتوانی گردِ او گشتن
						تو اے رنگِ رخ من گردِ او گردیدہ ای گویا!
						گرفتی اے تبسم بوسہ از لب ہاے لعلینش
						نمک بر زخم دل، زخم جگر پاشیدہ ای گویا
						چنانی برہم اے خود بینِ من وقتِ خود آرائی
						کہ جاے خویش در آئینہ مارا دیدہ ای گویا
					</verse>
				</blockquote>
			</annotation>
			<p>ذرا دیکھیے امیرؔ نے مضمونِ فنا کو کس نزاکتِ احساس اور کفایتِ لفظی کے ساتھ باندھا ہے:</p>
			<annotation lang="fa">
				<blockquote>
					<verse>
	                    غافلان دانند گل شد غنچہ ہا
	                    غنچہ گوید باگلستان الوداع				
					</verse>
				</blockquote>
			</annotation>
			<p>عبرت آفرینی پر مبنی دو شعر اور دیکھیے:</p>
			<annotation lang="fa">
				<blockquote>
					<verse>
						برمَکَن ویرانہ را از بہر گنج اے پادشاہ
						مفلسانے چند می مانند عریان زیر خاک
					</verse>
					<verse>
						سامان رنج و راحتم چون شمع باخویشم بَودَ
						صبحِ وطن در آستین، شامِ غریبان در بغل
					</verse>
				</blockquote>
			</annotation>
			<p>اہلِ نظر جانتے ہیں کہ غزل کے خمیر میں حسن اور کیفیات حسن کے عناصر جزوِلاینفک کی حیثیت رکھتے ہیں۔ امیرؔ یہاں بھی فارسی کے قابلِ قدر متغزلین مثلاً سعدیؔ، حافظؔؔ اور خسروؔسے پیچھے نہیں۔ وہ حسن کے بیان میں کیفیات نشاط کا جادو جگاتے ہیں اور نہایت موثّر جمال آفرینی کرتے ہیں۔ حافظؔ کی زمین: ”بفگن برصفِ رنداں نظرے بہتر ازیں“ میں امیرؔ کی تاثیر آفرینی دیکھیے نیز یہ ذہن میں رکھیے کہ انھوں نے اس زمین میں غزل نہیں دو غزلہ کہا ہے:</p>
			<annotation lang="fa">
				<blockquote>
					<verse>
	                    قدِ او طوبیٰ و نبوَد شجرے بہتر ازین
	                    ذقنش سیب و نباشد ثمرے بہتر ازین
	                    ہمرہِ ناوکش از سینہ برون رَو اے دل
	                    نیست در راہِ سفر ہمسفرے بہتر ازین
	                    یار سرمست و ہوا سرد و مئے ناب بہ جوش
	                    ساقیا باز نیابی سحرے بہتر ازین				
					</verse>
					<verse>
	                    می برد دل بہ ادائے کہ ندانند کہ برد
	                    غمزہ اش یاد ندارد ہنرے بہتر ازین
	                    درچمن رفتی و ہرگل بہ گلِ دیگر گفت
	                    کہ ندیدم گلِ نازک کمرے بہتر ازین				
					</verse>
				</blockquote>
			</annotation>
			<p>دو اور غزلوں کے چند شعر دیکھیے اور نزاکت احساس، بندش کی چستی اور جوشِ بیان ملاحظہ کیجیے نیز یہ بھی دیکھیے کہ بعض جگہ شاعر وسیع مطالب کو کس ایجاز سے سمیٹتا ہے:</p>
			<annotation lang="fa">
				<blockquote>
					<verse>
	                    جلوہ گر شد حسنِ دریا دل درون سینہ ہا
	                    وز دل ہر قطرہ صد طوفان نمایان کر دو رفت				
					</verse>
				</blockquote>
			</annotation>
			<annotation lang="fa">
				<blockquote>
					<verse>
	                    زشوخیہاے شوقِ بے ادب ترسیدہ ای گویا
	                    کہ در وصل از حیا ہمچون نگہ پوشیدہ ای گویا
	                    چہ دیدی اندر آئینہ کہ برہم شد مزاج تو
	                    چوزلفِ خویشتن برخویشتن پیچیدہ ای گویا
	                    سراپا آرزو جانہا زِ مشتاقانِ خود بُردی
	                    متاعِ کاروان باکاروان دزدیدہ ای گویا				
					</verse>
				</blockquote>
			</annotation>
			<p>واقعہ یہ ہے کہ زیرِ نظر فارسی دیوان کے مشمولات کو کسی ایک بڑے شاعر سے اثر پذیر قرار نہیں دیا جا سکتا تاہم اس میں خسروؔ، حافظؔؔ، نظیریؔ، بیدلؔ اور ان سے کم تر غالبؔ کا رنگ اپنی سج دھج اس طرح دکھاتا ہے کہ باید و شاید۔ کہیں کہیں حافظؔ کا عارفانہ رنگ، کہیں سرمستی، کہیں کیفیت نشاط اور کہیں رندانہ بے نیازی اپنی جوت لگاتی ہے۔ یہ سب رنگ اپنی جگہ مگر بیان و اسلوب امیرؔ کا اپنا ہے۔ امیرؔ کی حیثیت کسی بھی بڑے شاعر کے چشم بستہ مقلّد کی نہیں، ایک ایسے مجتہد شاعر کی ہے جو مختلف رنگوں کا جامع ضرور ہے مگر جو تصویر وہ بناتا ہے وہ اس کی اپنی ہے۔ حسین، شوخ اور تیکھے نین نقش کی مالک، نادر اور تازہ رُو۔ اب اس رنگ کے کچھ شعر ملاحظہ ہوں:</p>
			<annotation lang="fa">
				<blockquote>
					<verse>
	                    بادِ صبا بگو بہ صبوحی کشانِ مست
	                    بالد اثر بہ سایۂ دستِ دعائے صبح				
					</verse>
					<verse>
	                    شوقِ تو درونِ دل مستانہ زند موج
	                    این طرفہ کہ میخانہ بہ پیمانہ زند موج
	                    آن شوخِ پری زاد چو در رقص درآید
	                    از بال و پرِ شوق پری خانہ زند موج
					</verse>
					<verse>
	                    دوش زاہد بہ حرم رفت و ندایش دادند
	                    بہر بیگانہ درِ خانہ چرا بکشایند
	                    کو خریدار وگرنہ سربازارِ نیاز
	                    سرفروشان درِ دکّانِ وفا بکشایند
	                    منم آن مست کہ از مغ بچگان می خواہم
	                    سرِ خُم باز کنند و لبِ ما بکشانید				
					</verse>
					<verse>
	                    ہوش در میکدۂ عشق نباشد چیزے
	                    نیمے از جرعۂ مے گر بدہندت بفروش
	                    مدد اے ہمتِ مردانہ نیفتم از پاے
	                    یک کف خاکم و غمہائے دو عالم بردوش
	                    برشگال است و دہد جام بہ دستم ساقی
	                    برق گوید کہ مگیر ابر بگوید کہ بنوش				
					</verse>
				</blockquote>
			</annotation>
			<p>اس آخری شعر کی بلاغت الفاظ میں نہیں سماسکتی۔ برشگال کے ساتھ مے گساری ایک لازمے کی حیثیت رکھتی ہے۔ ساقی کی پیش کش سے صرفِ نظر ممکن نہیں مگر برق درمیان میں آحائل ہوئی ہے۔ یہ برق کون ہے۔ کیا یہ محض برساتی بجلی ہے یا یہ کنایہ ہے محبوب صاحب جمال سے جو برق وش بھی ہے اور جس کے وجود میں بجلیاں بھری ہیں۔ دوسری طرف شراب خود برق کی چمک دمک اور تاثیر رکھتی ہے کہ اس کے پینے سے وجود میں برق دوڑنے لگتی ہے۔ علاوہ ازیں یہ اپنی لطافت میں آتشِ بے دُود کا حکم رکھتی ہے۔ محبوب جو خودبرق ہے یہ کب گوارا کرتا ہے کہ اس کے چاہنے والے کا میلان کسی اور برق (شراب) کی طرف ہو لہٰذا وہ انگشتِ زینہار سے ”نہ“ کا حکم دیتا ہے۔ واضح رہے کہ چمکتی ہوئی برق کا لہریا انگشت شہادت سے اس وقت شدید طور پر مماثل ہوتا ہے جب یہ انگشت کسی کام کے نہ کرنے کے لیے دائیں بائیں متحرک ہو۔ اب سوال یہ ہے کہ یہاں ”ابر“ سے کیا مراد ہے۔ ”ابر“ کنایہ ہے غفلت سے جو نفسِ امّارہ کی زائیدہ ہے اور جسے نواہی سے کوئی غرض نہیں۔ ”ابر“ گویا وہ پردہ ہے جو حواس پر بادل کی طرح چھا جاتا ہے اور انھیں مغلوب کر لیتا ہے اور ”بنوش“ کا حکم سناتا ہے۔ ایک سطح پہ ”مگیر“ اور ”بنوش“ کی یہ کشمکش دراصل نفسِ لوّامہ اور نفسِ امّارہ کی کشمکش اور کن مکن سے عبارت ہے اور عمومی انسانی زندگی ایسی ہی صورتِ حال کی مظہر ہوتی ہے۔</p>
			<p>امیرؔ مینائی کی غزلیات میں ایجاز اور کفایتِ لفظی کی خصوصیت بھی بدرجہ اتم موجود ہے۔ وہ رمز و ایما کے پردے میں گہری باتیں کہنے کا ہنر جانتے ہیں۔ اکثرغزلوں میں بے ساختہ پن کا جوہر موجود ہے۔ قرآن و تصوف کے مضامین بھی ایک کیفیت کے ساتھ بیان کرتے ہیں کیونکہ دینی حقائق ان کے لیے ”شنیدہ“ کا نہیں ”دیدہ“ کا حکم رکھتے ہیں۔ وہ عشق کے فیضان کے بہ دل قائل ہیں۔ ان کے یہاں بیدلؔ کی سی معنی آفرینی، بلندنگہی اور ستارہ شکاری کے آثار ملتے ہیں۔ ان کی نگاہ میں وسعت اور زاویۂ نگاہ آفاقی ہے۔ کہیں کہیں وحدت الوجودی مضامین کی جوت جگاتے ہیں۔ ان کے قصائد بھی ان کی قدرتِ کلام کے مظہر ہیں اور قصیدے کے مسلمہ اساتذہ کی ٹکر کے ہیں۔ کہیں کہیں اندرونی قوافی کا اہتمام ملتا ہے جس سے شاعری کو غنائیت کی تاثیر ارزانی ہوتی ہے۔ ان معروضات کی تصدیق ذیل کے اشعار سے ہوگی:</p>
			<annotation lang="fa">
				<blockquote>
					<verse>
	                    سحر و شام بہ قربانِ تو می گشت و ہنوز
	                    زلف و رخ ز آئنہ و شانہ خبردار نبود
	                    نازم آن شانِ کرم را کہ بہ روزِ محشر
	                    آنچنان کرد کہ در وہمِ گنہگار نبود!
					</verse>
					<verse>
						عصیان چہ بود حضورِ عفوش
						در بارگہِ عطا، خطا ہیچ
					</verse>
					<verse>
	                    گر پر توے افتد ز شیونت بہ دلِ من
	                    صد بحر درین گوہرِ یکدانہ زند موج				
					</verse>
					<verse>
	                    ہرکس از بادۂ انگور شود مست و دلم
	                    می خورد از نگہِ ساقی و غافل نشود
	                    او بخون ریزی و من محو دعایم دم ذبح
	                    یا رب آلودہ بخون دامن قاتل نشود				
					</verse>
					<verse>
	                    بلبلے نالہ کنان گرد گلے می گردید
	                    گفتمش چیست غمت گفت گرفتاریِ دل
					</verse>
					<verse>
	                    بہ درد آمد دلم آن گونہ بر مسکینیِ غربت
	                    کہ او را در بغل بگرفتم و سوئے وطن رفتم		
					</verse>
					<verse>
	                    بہ خُلد آن بزم رنگینے بہ یاد آمد چو طاؤسم
	                    چمن برداشتم بر دوش و بیرون از چمن رفتم
	                    توچون خورشید و من چون سایہ ممکن نیست وصل تو
	                    کہ من از رفتن تو آمدم وز آمدن رفتم	
					</verse>
					<verse>
	                    در آئینۂ وحدت و عرفان نظرے کن
	                    دستے کہ بہ خود حلقہ کنی در کمرِ اوست	
					</verse>
					<verse>
	                    اختلاف پیرہن دارد پرطاؤس و زاغ
	                    ورنہ یکرنگ است خون در پیکر طاؤس وزاغ		
					</verse>
					<verse>
	                    چرخ رود قفائے من، بوسہ زند بہ پائے من
	                    خضر شود فدائے من، رہروِ کوئے کیستم	
					</verse>
					<verse>
	                    آن کیست کہ سرداریِ دہراست برایش
	                    از انفس و آفاق گزید ست خدایش
	                    آن کیست کہ ہر صبح بہ مشرق شہِ خاور
	                    درچشم کشد سرمۂ خاکِ کفِ پایش				
					</verse>
				</blockquote>
			</annotation>
			<p>امیرؔمینائی کی قدرتِ کلام اور اپنے فن پر غیرمعمولی اعتماد کا ایک ثبوت ان کی وہ غزلیں ہیں جو انھوں نے متعدد اساتذۂ فن کی زمینوں میں کہیں۔ اس کی تفصیل کُچھ یوں ہے:</p>
			<list>
				<li>
					(ا)	بیدلؔ کی زمینوں میں سولہ غزلیں
					<list>
						<li>بیدلؔ کی زمینیں:	(i)	<annotation lang="fa">آخر بہ لوح آئنۂ اعتبارما</annotation></li>
						<li>(ii)	<annotation lang="fa">بہ مہر مادر گیتی مکش رنجِ امید اینجا</annotation></li>
						<li>(iii) 	<annotation lang="fa">جنون آنجا کہ می گردد دلیل وحشتِ دلہا</annotation></li>
						<li>(iv)	<annotation lang="fa">جزپیشِ مامخوانید افسانۂ فنارا</annotation></li>	
                        <li>(v)	<annotation lang="fa">باز وحشی جلوۂ در دیدہ جولان کر دو رفت</annotation> نیز:   ہر کہ آمد سیر یاسی زین گلستاں کردورفت</li>
                        <li>(vi)	<annotation lang="fa">کاروانِ ماندارد گردے از صوتِ جرس</annotation>(اسی زمین میں بیدلؔ نے دو اور غزلیں بھی کہی ہیں)</li>
                        <li>(vii)	<annotation lang="fa">زمن عمر یست می گردد جدا دل</annotation></li>
                        <li>(viii)	<annotation lang="fa">می آید از دشتِ جنوں گردم بیابان در بغل</annotation>	(اسی زمین میں بیدلؔ نے تین اور غزلیں بھی کہی ہیں)</li>
                        <li>(ix)	<annotation lang="fa">بہ دل گردے زہستی یافتم از خویشتن رفتم</annotation></li>
                        <li>(x)	<annotation lang="fa">باز دل مستِ نوائیست کہ من می دانم</annotation></li>
                        <li>(xi)	<annotation lang="fa">کو فضائے کہ نفس رازِ دل آزاد کنم</annotation></li>
                        <li>(xii)	<annotation lang="fa">رفتی و دل نشست بخون در قفائے تو</annotation></li>
                        <li>(xiii)	<annotation lang="fa">برشعلہ تا چند نازیدنِ کاہ</annotation></li>
                        <li>(xiv)	<annotation lang="fa">اے امل آوردہ فطرت راچہ رسوا کردہ ای</annotation></li>
                        <li>(xv)	<annotation lang="fa">زنفس اگر دو روزے بہ بقا رسیدہ باشی</annotation></li>
                        <li>(xvi)	<annotation lang="fa">چہ دارم در نفس جز شور عمر رفتہ از یادے</annotation></li>											
					</list>
				</li>
				<p>بیدلؔ ہی کی پانچ اور زمینوں میں بھی امیرؔ نے غزلیں کہیں مگر قافیے کی تبدیلی کے ساتھ</p>		
				<li>
					(ب)	حافظؔ کی زمینوں میں چھے غزلیں
					<list>
						<li>حافظؔ کی زمینیں:	(i)	<annotation lang="fa">الا یا ایھا الساقی ادر کاساً و ناولھا</annotation></li>
						<li>(ii)	<annotation lang="fa">دل می رود زدستم صاحبدلان خدا را</annotation></li>
						<li>(iii)	<annotation lang="fa">بَود آیا کہ در میکدہ ہا بکشایند</annotation></li>
						<li>(iv)	<annotation lang="fa">آنانکہ کہ خاک را بنظر کیمیا کنند</annotation></li>
						<li>(v)	<annotation lang="fa">بفگن برصفِ رندان نظرے بہتر ازین</annotation></li>
						<li>(vi)	<annotation lang="fa">عیش مدام است از لعل دلخواہ</annotation></li>					
					</list>
				</li>
				<li>
					(ج)	نظیریؔ کی زمینوں میں ۵ غزلیں
					<list>
                        <li>نظیری کی زمینیں:	(i)	<annotation lang="fa">در پردہ رہ ندادند وقتِ سخن صبا را</annotation></li>
                        <li>(ii)	<annotation lang="fa">ایں پیش خیلِ کجکلہاں از سپاہ کیست</annotation></li>
                        <li>(iii)	<annotation lang="fa">ہر سحر سلسلہ از پائے صبا بکشایند</annotation></li>
                        <li>(iv)	<annotation lang="fa">سوئے صحرائے حقیقت برد عشقم از ہوس</annotation></li>
                        <li>(v)	<annotation lang="fa">در بغل مصحف و سجادۂ تقوٰی بردوش</annotation></li>					
					</list>
				</li>
				<li>
					(د)	امیر خسروؔ کی زمینوں میں ۳ غزلیں
					<list>
                        <li>امیر خسروؔ کی زمینیں:	(i)	<annotation lang="fa">مرابہرت خصومتہا ست بادِل</annotation></li>
                        <li>(ii)	<annotation lang="fa">رستہ بودم مہِ من چند گہ از زاریِ دل</annotation></li>
                        <li>(iii)	<annotation lang="fa">ہر شب منم فتادہ بہ گرد سرائے تو</annotation></li>					
					</list>
				</li>
				<li>
					(ہ)	غالبؔ کی زمینوں میں ۳ غزلیں
					<list>
                        <li>غالبؔ کی زمینیں:	(i)	<annotation lang="fa">در گرد نالہ وادیِ دل رزمگاہِ کیست</annotation></li>
                        <li>(ii)	<annotation lang="fa">دوشم آہنگِ عشا بود کہ آمد درگوش</annotation></li>
                        <li>(iii)	<annotation lang="fa">گفتم ز شادی نبودم گنجیدن آسان دربغل</annotation></li>					
					</list>
					<p>امیرؔ نے غالبؔ کی ایک اور زمین میں بھی غزل کہی مگر بہ تبدیلِ قوافی۔ علاوہ ازیں غالبؔ کے ایک قصیدے کی زمین میں جو بہادر شاہ ظفر کی مدح میں لکھا گیا اور جس کا مصرع اولیٰ یہ ہے: ”داد کو تاستم براندازد“ ، قصیدہ لکھا جو اپنے اندر غیر معمولی فنی و فکری محاسن رکھتا ہے اور جو نواب کلب علی خاں کی مدح میں ہے۔</p>
				</li>
				<li>(و)	قتیلؔ کی زمین میں ایک غزل:</li>
			</list>
			<p>قتیلؔ کی زمین:	حیارا بہانہ ساخت	پارا بہانہ ساخت</p>
			<p>چند زمینیں حافظؔؔ، بیدلؔؔ، نظیریؔ اور غالبؔؔ میں مشترک ہیں۔ ان کو اگر نظرانداز کر دیا جائے تب بھی امیرؔ نے کم و بیش اٹھائیس انتیس غزلیں اساتذہ کی زمینوں میں کہیں۔ اگر وقت مساعدت کرتاتو امیرؔ کے اور ان اساتذہ کی زمینوں میں کہے گئے اشعار کا کلیتاً تقابل کیا جاتا مگر سردست یہ ممکن نہیں۔ اوپر دی گئی تفصیل سے البتہ ایک اہم پہلو یہ سامنے آتا ہے کہ امیرؔ نے سب سے زیادہ غزلیں بیدلؔؔ کی زمینوں میں کہیں پھر بالترتیب حافظؔؔ، نظیریؔ، امیر خسروؔ اور غالبؔؔ کی زمینوں میں۔ غور کیا جائے تو برعظیم کے تناظر میں حافظؔؔ کی مقبولیت سب سے زیادہ تھی، اس کے بعد نظیریؔ کی۔ بیدلؔؔ کا درجۂ مقبولیت ان دونوں کے کہیں بعد آتا ہے بلکہ سچ پوچھا جائے تو بیدلؔؔ مقبولیت کی عمومی تعریف سے بمراتب دور ہیں اور ان کا بے نظیر اسلوب شاعری تمام متقدمین و متاخرین سے اپنی الگ شناخت رکھتا ہے۔ امیرؔمینائی کی بیدلؔؔ سے شدید تاثرپذیری سے بخوبی اندازہ ہوتا ہے کہ امیرؔمینائی کی نظر میں بیدلؔ کا مرتبہ کتنا رفیع تھا۔</p>
			<p>برعظیم میں بیدلؔؔ کو ابوالمعانی کے لقب سے یاد کیا جاتا ہے۔ معنی آفرینی اور ندرتِ اظہار میں فارسی کا کوئی دوسرا شاعر ان کا حریف نہیں۔ امیرؔ کا بیدلؔؔ کی زمینوں میں اتنی ڈھیر ساری غزلیں کہنا اپنے فن پر امیرؔ کے غیرمعمولی اعتماد کا ثبوت ہے اور حق یہ ہے کہ بیدلؔؔ ہی کیا امیرؔ نے حافظؔؔ، نظیریؔ اور غالبؔؔ کی زمینوں میں بھی لاجواب شعر کہے ہیں اور اپنی قدرتِ کلام کا بخوبی احساس دلایا ہے۔ بے محل نہ ہوگا اگر ان اساتذہ کی چند زمینوں میں امیرؔ کے کہے گئے اشعار کا تقابلی جائزہ لیا جائے۔</p>
			<p>اس ضمن میں مَیں نے ایک زمین بیدلؔؔ کی اور ایک ایک حافظؔؔ، نظیریؔ خسروؔ اور غالبؔؔ کی چنی ہے۔ بیدلؔؔ کی زمین یہ ہے:</p>
			<p>(۱)	___<annotation lang="fa">برشعلہ تا چند نازیدنِ کاہ</annotation></p>
			<p>مزید تقابل کے لیے حافظؔؔ، نظیریؔ، امیر خسروؔ اور غالبؔؔ کی درج ذیل زمینیں چنی گئی ہیں:</p>
			<p><annotation lang="fa">بود آیا ___ بکشایند</annotation>___ حافظؔؔ </p>
			<p><annotation lang="fa">ایں پیش خیل کجکلہاں از سپاہ کیست</annotation> ___ نظیریؔ</p>
			<p><annotation lang="fa">رَستہ بودم مہِ من چند گہ از زاریِ دل</annotation> ___ خسروؔ </p>
			<p><annotation lang="fa">دوشم آہنگ عشا بود کہ آمد درگوش</annotation> ___ غالبؔؔ </p>
			<p>تقابل کا آغاز بیدلؔ سے کرتے ہیں۔ بیدلؔ کی گیارہ شعروں کی اس غزل میں ندرتِ اظہار کے کئی تیور ہیں۔ کہیں کہیں تجسیمی اسلوب ہے۔ یہ غزلِ مسلسل ہے۔ خلاصہ یہ ہے کہ انسان، کائنات اور کائنات کی جملہ موجودات ہیچ ہیں: فنا کی زد پہ ہیں۔ غزل کا آغاز شعلے سے کیا گیا ہے اور انجام شمع پر جس کی صبح دراصل وقتِ غروب سے عبارت ہے۔ فریب خوردہ انسان کو جو اپنے کمال پر نازاں، شاداں اور فرحاں ہوتا ہے حقیقتِ حال سے آگاہ کیا گیا ہے۔ اپنی ذات کی اسارت ایک المیہ ہے۔ جب تک انسان اپنی انا کے جھوٹے بندھن توڑ کر اور اس سے بلند تر ہو کر کاملاً بے نیاز نہیں ہو جاتا وہ آزادگی کے اعلیٰ مرتبے تک نہیں پہنچ سکتا۔ بیدلؔؔ کی اس غزل کے اکثر اشعار یاس کی دھند میں لپٹے محسوس ہوتے ہیں ہاں ایک شعر ایسا ہے جسے بیت الغزل کہنا چاہیے اور وہ یہ ہے:</p>
			<annotation lang="fa">
				<blockquote>
					<verse>
	                    دل صیدِ عشق است محکوم کس نیست
	                    الحکم للہ والملک للہ				
					</verse>
			</blockquote>
			</annotation>
			<p>گویا عشق ہی ایک ایسی نعمت ہے جو انسان کو اس کی جہاتِ ستّہ سے آزاد کرنے کی ضامن ہے۔ غزل کے چند شعر یہ ہیں:</p>
			<annotation lang="fa">
				<blockquote>
					<verse>
	                    بر شعلہ تا چند نازیدنِ کاہ
	                    در دولتِ تیز مرگے است ناگاہ
	                    صد نقص دارد ساز کمالت
	                    چندین ہلال است پیش و پس ماہ
	                    در فکر خویشیم آزادگی کو
	                    ما را گریبان افگندہ درچاہ
	                    یا رب چہ سحر است افسونِ ہستی
	                    از ہیچ بودن کس نیست آگاہ
	                    از صبح این باغ شبنم چہ دارد
	                    جز محمل اشک بر ناقۂ آہ
	                    اے نالہ خاموش در خانہ کس نیست
	                    یک حرف گفتیم، افسانہ کوتاہ
	                    بیدلؔ چہ گویم از یاس پیری
	                    چو شمع از صبح روز است بیگاہ				
					</verse>
				</blockquote>
			</annotation>
			<p>آئیے اب دیکھتے ہیں بیدلؔؔ کی اس غیرمعمولی حرکی بحر کی غزل میں امیرؔ نے کیسے شعر نکالے ہیں اور ان کی معنویت کیا ہے:</p>
			<p>امیرؔ مینائی نے بیدلؔؔ کی اس زمین میں، جو بیدلؔؔ سے بھی پہلے حافظؔؔ کے ہاں ملتی ہے (<annotation lang="fa">عیش مدام است از لعل دلخواہ</annotation>) ایک نہیں دو غزلیں کہی ہیں جن کے مجموعی اشعار ۲۳ ہیں۔ گویا بیدلؔؔ کے اشعار سے دگنے۔ امیرؔ کی پہلی غزل کے بعض اشعار کا انداز بڑا ایمائی ہے۔ بیدلؔ کی طرح امیرؔ کا موقف بھی اپنی ذات کی اسارت سے رہائی ہے۔ غزل میں اشکِ ندامت کی اہمیت، مساکین پر ظلم و ستم سے حذر کی تلقین، جذب کامل کے ثمرات اور کثرت میں وحدت کی گم شدگی ایسے موضوعات سے اعتنا کیا گیا ہے۔ دوسری غزل میں ذاتِ حق کی مرکزیت، لو ایک ہی چراغ کی دیروحرم میں ہے اور سیرِگریباں کی تلقین ایسے مضامین ہیں۔ امیرؔ نے بیدلؔؔ کے بعض مضامین سے استفادہ کیا ہے، بعض کی تقلیب کر کے انھیں نئی معنویت سے ہمکنار کیا ہے۔ ایک شعر کا تو پہلا مصرع ہوبہو بیدلؔؔ کا ہے تاہم دوسرے مصرعے میں فاصلہ طے کر کے منزل تک رسائی کی خبر دی ہے لیکن یہ غزل بیدلؔؔ کی منزل فناہی ہے۔ بیدلؔؔ کا شعر تھا:</p>
			<annotation lang="fa">
				<blockquote>
					<verse>
	                    عمرے تپیدیم تاخاک گشتیم
	                    فرسنگ ہا داشت این یک قدم راہ				
					</verse>
				</blockquote>
			</annotation>
			<p>امیرؔ کا شعر دیکھیے:</p>
			<annotation lang="fa">
				<blockquote>
					<verse>
	                    عمرے تپیدیم تا خاک گشتیم
	                    طے شد بصد سال این یک قدم راہ				
					</verse>
				</blockquote>
			</annotation>
			<p>امیرؔ کے شعر کا پہلا مصرع تو وہی بیدلؔ والا ہے۔ مضمون بھی بیدلؔ ہی کا ہے۔ اب بیدلؔ کا ایک اور شعر دیکھیے:</p>
			<annotation lang="fa">
				<blockquote>
					<verse>
	                    در فکر خویشیم آزادگی کو
	                    ما را گریبان افگندہ در چاہ				
					</verse>
				</blockquote>
			</annotation>
			<p>امیرؔ نے چاہ و گریباں کی تمثیل کی تقلیب کر کے بڑا اچھا مضمون پیدا کیا ہے، ایسا عمدہ مضمون جو بیدلؔ کے مضمون پر قابلِ قدر اضافہ ہے:</p>
			<annotation lang="fa">
				<blockquote>
					<verse>
	                    سر در گریبان اندک فروکن
	                    صد ہمچو یوسف باشد درین چاہ				
					</verse>
				</blockquote>
			</annotation>
			<p>ان دونوں غزلوں میں امیرؔ نے بڑے اچھے اور وجد آفریں مضامین پیدا کیے ہیں اور ان کی دونوں غزلیں بیدلؔ کی غزل پر لائقِ داد اضافہ ہیں:</p>
			<p>(غزل اول) ___ چند شعر</p>
			<annotation lang="fa">
				<blockquote>
					<verse>
	                    از خود گذشتیم شد قصہ کوتاہ
	                    الملک للہ والحکم للہ!
	                    اشکے زخجلت آہے زحسرت
	                    اندک توقف اے مرگِ ناگاہ
	                    در دیر رفتیم بت ہاشکستیم
	                    آواز آمد اللہ اللہ
	                    گر جذب کامل پیدا کند دل
	                    منزل بیاید چون خضر در راہ
	                    برروے وحدت شد پردہ کثرت
	                    اللہ گم شد در اللہ اللہ				
					</verse>
				</blockquote>
			</annotation>
			<p>(غزل دوم) ___ چند شعر</p>
			<annotation lang="fa">
				<blockquote>
					<verse>
	                    آن بت در آمد درخانہ ناگاہ
	                    الحمد للہ الحمدللہ!
	                    کو مہربانے جز ذاتِ اللہ
	                    مال است دشمن آل است بدخواہ
	                    آمد مسیحا ہنگام مردن
	                    شد ماہ طالع اما سحر گاہ
	                    زین توبہ ہائے ناراست توبہ
	                    زین عذر صد عذر زین آہ صد آہ				
					</verse>
				</blockquote>
			</annotation>
			<p>اب حافظؔؔ کی ایک غزل پر کہی گئی امیرؔ کی غزل کا تقابل کیا جاتا ہے:</p>
			<p>حافظؔؔ کی غزل سات اشعار پر مبنی ہے۔ میکدہ، زاہد خود بیں، خانۂ تزویروریا، چنگ، مرگِ مے، مغبچگان، رندانِ صبوحی زدگاں، مفتاح دعا، خرقۂ پشمینہ، زنّار ایسے الفاظ و تراکیب سے ترتیب پانے والی یہ غزل حافظؔؔ کی بہت معروف اور ممتاز غزلوں میں سے ہے۔ روایت ہے کہ شاہ شجاع کے والد امیر مبارزالدین کی مے دشمنی اور خم شکنی کے ردعمل میں یہ غزل وجود میں آئی۔ تاہم آفاقی و عرفانی شاعری اس طرح کے ہنگامی وقوعات اور حوالہ جات سے نہایت بلند تر چیز ہوتی ہے۔ غزل کا مطلع عراقیؔ کے مشہور شعر: بوَدآیا کہ خراماں زدرم باز آئی۔ گرہ از کارِ فروبستۂ مابگشائی سے ماخوذ ہے۔ حافظؔ کہتے ہیں کہ کیا ایسا وقت آئے گا کہ میکدوں کے دروازے پھر سے کھل جائیں گے اور ہمارے بگڑے کام سنور جائیں گے۔ پھر نہایت ایقان کے ساتھ کہا ہے کہ اگر زاہد خود بیں و خودکام کی تنگ نظری سے یہ بندش ہوئی ہے تو کوئی بات نہیں بفضلِ ذاتِ حق اور برائے حق انھیں کھول دیا جائے گا۔ سحرخیز رندوں کی پاکیِ دل سے نکلی دعا کے فیض سے بہت سے دروازے کھل جائیں گے۔ عرفانِ خالص کی موت اس کی متقاضی ہے کہ اس کا بھرپور طریقے سے ماتم کیا جائے (ماضی میں ماتم و عزا کے طور پر عورتیں اپنی زلفیں کاٹ لیا کرتی تھیں) لہٰذا ضروری ہے کہ سامانِ رامش و رنگ مثلاً چنگ کے گیسو (تار) کاٹ دیے جائیں اور تمام مغبچے ماتم کے لیے اپنے بال کھول دیں۔ حافظؔ کی خرقہ پوشی صریح ریاکاری ہے اور اس کے نیچے کفروشرک کی علامتیں <annotation lang="fa">(زنّار، جنِیو)</annotation> چھپی ہیں۔ یہ دغابازی اور مکروسالوس کب تک، قیامت کے دن اس کا پردہ چاک ہو جائے گا۔ خلاصہ یہ ہے کہ عرفان کا چشمۂ فیض پھر سے جاری ہوگا اور ظاہر پرستوں کی ریاکاری طشت ازبام ہو کر رہے گی۔ غور کیا جائے تو ان مضامین میں کوئی جدت نہیں۔ زاہد و رند اور طریقت و فقہ کا مبارزہ قدیم سے جاری ہے، جدت اور حسن جو کُچھ ہے وہ حافظؔ کے توانا اور رچے ہوئے اسلوب کا پیدا کردہ ہے۔ خانۂ تزویر و ریا، مرگِ مے، نامۂ تعزیتِ دختررز اور رندانِ صبوحی زدگاں ایسی تراکیب نے غزل کو تازگی اور تازہ کاری سے ہمکنار کیا ہے۔ اہم اور بڑی بات یہ ہے کہ حافظؔ کا اسلوب شعر اس درجہ منفرد ہوتا ہے کہ اس کا نادر آہنگ دور سے پہچانا جاتا ہے۔ اب دیکھتے ہیں کہ امیرؔمینائی نے اس گل زمین میں کیسے پھول کھلائے ہیں۔</p>
			<p>امیرؔ مینائی نے حافظؔ کی مذکورہ زمین میں دس شعر کہے ہیں۔ کہتے ہیں کہ ایساوقت آئے گا کہ ہمارے دل کی گرہ اور ہماری آنکھوں کا حجاب کھل جائے گا۔ محبوب کے روے حسیں سے پردہ اٹھ جائے گا اور اس کی گھنیری زلفیں بکھر جائیں گی۔ زاہد کل حرم کو چلا تو اسے متنبّہ کر دیا گیا کہ بیگانوں پر گھر کے دروازے نہیں کھولے جاتے۔ پھر ذاتِ حق سے شکوہ کیا ہے کہ سالکانِ راہِ طریقت کے لیے عرصۂ کون و مکاں تنگ ہے۔ سرفروشوں نے وفا کی دکان کھولنے کا ارادہ کیا مگر خریدار کہیں نہیں پائے جاتے۔ اے ذاتِ حق اگر تیرے شہباز ہوا میں پرکشا ہو جائیں تو کنگرۂ عرش تک جاپہنچیں (حافظؔ ہی کا شعر یاد آتا ہے: تراز کنگرۂ عرش می زنند صفیر / ندانمت کہ دریں دامگہ چہ افتاد است) ۔ آخر میں کہا ہے کہ اگر امیرؔ پر فردوس کا دروازہ بند کر دیا ہے تو پروا نہیں۔ دعا ہے کہ مجھ پر تسلیم و رضا کا دروازہ کھول دیا جائے۔</p>
			<p>امیرؔ کی غزل کا خلاصہ اوپر درج کر دیا گیا۔ انھوں نے حافظؔ کی زمین میں توانا غزل کہی ہے۔ کئی شعر بڑے بے ساختہ ہیں۔ بندش چُست اور مضامین روایتی ہونے کے باوجود مؤثر پیرائے میں بیان ہوئے ہیں۔ ذرا ذیل کے دو تین شعر دیکھیے:</p>
			<annotation lang="fa">
				<blockquote>
					<verse>
	                    دوش زاہد بہ حرم رفت و ندایش دادند
	                    بہر بیگانہ درِ خانہ چرا بکشایند
	                    شاہبازانِ توبر کنگرۂ عرش پرند
	                    بہر پرواز پرے گر بہ ہوا بکشایند
	                    در فردوس بہ بستند بہ بندند امیرؔ
	                    بررخ من درِ تسلیم و رضا بکشایند				
					</verse>
				</blockquote>
			</annotation>
			<p>نظیری کی زمین میں کہی گئی امیرؔ کی غزلوں میں سے ایک ”در راہِ گلزمینِ عدم جلوہ گاہِ کیست“ ہے جس کا تقابل نظیری کی غزل ”ایں پیش خیل کجکلہاں از سپاہِ کیست“ سے کرنا خالی از دلچسپی نہ ہوگا۔ نظیری کی غزل گیارہ اشعار پر مشتمل ہے اور اس میں اس نے بعض بڑے عمدہ شعر نکالے ہیں اور دو ایک تو زبانوں پر چڑھے ہوئے ہیں مثلاً ”پایم بہ پیش از سرِ ایں کو نمی رود / یاراں خبردہید کہ ایں جلوہ گاہِ کیست“ وغیرہ۔ غزل کی ردیف ”کیست“ کے رمزی اور ایمائی رنگ نے اس کے تاثر کو دو چند کر دیا ہے۔ محبوب دامن کشاں گلزار کا رخ کیے ہوئے ہے، بادل کی طرح نازو ادا کے ساتھ، اب دیکھیے وہ کس نرگس (آنکھ) کے لیے چمک اور روشنی ثابت ہوتا ہے اور کس گھاس کے لیے بجلی۔ ”آب“ نظرِ مہر سے کنایہ ہے اور ”برق“ نظرِ قہر سے اور محبوب کاوجود ابر کی مانند ان دونوں کا جامع ہے۔ پھر کہتا ہے کہ معلوم نہیں میرے ترکِ غمزہ زن (محبوب) کی تنی ہوئی بھنووں کی کمان کسی کارخانے کی بنی ہوئی ہے اور یہ عاشق کی گھات میں لگے غمزے کس کی پناہ میں ہیں کہ اس بے باکی سے تیرانداز ہیں۔ مجھے اعتراف ہے کہ تیرے سر کے گرد گھومنا اور جان دے دینا میرا گناہ ہے مگر مجھے یہ تو بتایا جائے کہ ہلاک ہوتے دیکھنا اور رحم نہ کرناکس کا گناہ ہے۔ غالبؔؔ نے بھی اس مضمون کو نسبتاً زیادہ لطیف انداز میں بیان کیا ہے:</p>
			<annotation lang="fa">
				<blockquote>
					<verse>
	                    بیخود بہ وقتِ ذبح طپیدن گناہِ من
	                    دانستہ دشنہ تیز نکردن گناہِ کیست				
					</verse>
				</blockquote>
			</annotation>
			<p>محبوب اپنی برہم زلفوں کو اپنی ہتھیلی سے بنا سنوار رہا ہے اور کوئی نہیں کہ اس سے پوچھے کہ ان زلفوں کی درہمی اور برہمی کا سبب کیا ہے۔ دراصل ان کی درہمی عشاق کے دل سے اٹھنے والے دھوئیں (آہوں) کے باعث ہے۔ اس غزل کا مقطع بھی بڑا معروف اور کیفیت زا ہے:</p>
			<annotation lang="fa">
				<blockquote>
					<verse>
	                    چوں بگذرد نظیریِ خونین کفن بہ حشر
	                    خلقے فغاں کنند کہ ایں داد خواہِ کیست				
					</verse>
				</blockquote>
			</annotation>
			<p>مختصر یہ ہے کہ نظیریؔ کی یہ غزل بڑی گٹھی ہوئی ہے اور بڑے لطیف انداز میں محبوب کے غمزہ و عشوہ وادا کو آئینہ کرتی ہے۔</p>
			<p>نظیریؔ کی اس شاداب اور اثر آفریں زمین میں امیرؔ نے چند ڈھنگ کے شعر نکالے ہیں۔ بعض شعر عارفانہ جہت رکھتے ہیں:</p>
			<annotation lang="fa">
				<blockquote>
					<verse>
	                    چشمِ تو در نقاب و نقاب تو در حجاب
	                    عالم شہید ناز و ادائے نگاہِ کیست
	                    آئینہ ہم کہ می نگری غمزہ می کنی
	                    باعکسِ خویش دست بہ خنجر نگاہِ کیست
	                    خون شد دل عتاب و دل عفو آب شد
	                    در محشر این نتیجۂ شرم گناہ کیست				
					</verse>
				</blockquote>
			</annotation>
			<p>محبوب حقیقی کی تجلیات ستّر پردوں میں مستور ہیں۔ مگر یہی نقاب اندر نقاب چہرہ کبھی کبھی اپنی ایک آدھ جھلکی دکھاتا ہے اور اسی جھلکی پر ایک عالم فدا اور مفتون ہے۔ اس محبوبِ حقیقی کے مقابل میں محبوب مجازی کی غمزہ آفرینی دیکھیے کہ آئینے میں اپنا چہرہ دیکھ رہا ہے اور اپنی ہی نگاہوں کو دست بہ خنجر کیے اپنے عکس کے مقابل صف بستہ ہے گویا اس قدر خودپرست اور خود مرکز ہے کہ اپنے مقابل اسے اپنا عکس تک دیکھنا گوارا نہیں اور صورتِ حال غالبؔ کے اس مصرعے سے مختلف نہیں: میں اسے دیکھوں بھلا کب مجھ سے دیکھا جائے ہے! اگلے شعر کا مفہوم واضح ہے کہ میدانِ حشر میں گناہ گار کو اپنے گناہوں پر اس قدر ندامت ہوئی کہ اس سے محبوب حقیقی کے غضب و عتاب کا دل خون ہو گیا اور دل پانی کی طرح نرم اور گداز۔ امیرؔ کی غزل اچھی ہے مگر سچی بات ہے کہ نظیریؔ (اور غالبؔؔ) کے پایے کی نہیں۔</p>
			<p>فارسی ادبیات سے آگاہ اہلِ علم سے مخفی نہیں کہ امیر خسروؔ دہلوی برعظیم کے ان چند فارسی گوؤں میں سے ہیں جو یہاں کے شعرا اور عرفان شناس حلقوں کے علاوہ ایران میں بھی یکساں مقبول ہیں۔ امیرؔمینائی کے خانوادے میں یہ روایت مشہور ہے کہ وہ امیر خسروؔ کے کلام سے بھی غیرمعمولی دلبستگی رکھتے تھے اور گاہ بگاہ ان کے اشعار سے گرمیِ محفل کا سامان بھی کیا کرتے تھے۔ اگرچہ انھوں نے امیر خسروؔ کی زمینوں میں صرف چند فارسی غزلیں کہیں مگر ایک لحاظ سے ان کے پورے فارسی کلام پر امیر خسروؔ کے اس سبک کی پرچھائیں نظر آتی ہے جو سعدیؔ کے عہد ہی میں خسروؔ تک پہنچا اور جو معنی آفرینی کے دوش بدوش بلکہ زیادہ تر محسوساتِ قلبی کے پرخلوص اور سیدھے سبھاؤ اظہار کے لیے ممتاز ہے۔ آپ امیرؔ مینائی کے پورے فارسی کلام کو دیکھ جائیے، کہیں ابہام اور پیچ در پیچ غرابت کا گذر نہیں۔ ذیل میں امیر خسروؔ کی ایک غزل سے امیرؔمینائی کی غزل کا تقابل کیا جاتا ہے۔ امیر خسروؔ کی غزل کا مطلع ہے:</p>
			<annotation lang="fa">
				<blockquote>
					<verse>
						رَستہ بودم مہِ من چند گہ از زاریِ دل
						از نمکدانِ توشد تازہ جگر خواریِ دل
					</verse>
				</blockquote>
			</annotation>
			<p>مفہوم یہ ہے کہ اے محبوب میں نے تھوڑی مدت کے لیے اپنے دل کی بے چارگی سے رہائی پالی تھی مگر اِدھر تو نے منہ کھولا اور نمکین گفتاری اور شکر افشانی [ایں شکر گردِ نمکدانِ تو بے چیزے نیست___ حافظؔ) شروع کی، اُدھر میرے دل کی جگرخواری پھر سے تازہ ہو گئی۔ محبت کے لطیف جذبات اور عاشقِ صادق کی برشتگی اور بے قراری کو خسروؔ نے بڑے تاثّر سے بیان کیا ہے:</p>
			<annotation lang="fa">
				<blockquote>
					<verse>
	                    توھمی آئی و صد غارتِ جان از ہر سو
	                    درچنان خستہ کجا صبر کند یاریِ دل
	                    دل گنہ کرد کہ عاشق شد و نزد خوبان
	                    نشود عفو، ہمہ عمر گنہ گاریِ دل
	                    وقت آنست کہ دستے دہی اے دوست بہ لطف
	                    کہ فرو رفتم در گل زگرانباریِ دل
	                    عشق گویند کہ کارِ دل بیدار بُوَد
	                    بہرہ ام خوابِ اجل بُود ز بیداریِ دل				
					</verse>
				</blockquote>
			</annotation>
			<p>عمدہ تلازمات اور چند صنائع سے گندھی یہ غزل مجموعی طور سادگی اور سہل گوئی کا نقش بٹھاتی ہے مگر اس سادگی میں پُرکاری اور ایماطرازی کے کئی پہلو بھی ہیں۔ جب محبوب کی آمد سے، فتنہ سامانی اور غارت گری یا جاں فشانی ہر چہار جانب نظر آرہی ہو تو ایسے میں صبر، دل کا یارومددگار کیسے ہو سکتا ہے۔ یہاں تو عاشق صادق کی بے صبری اور بے قراری کا عالم میرؔ کے ان شعروں سے مختلف نہیں ہوتا:</p>
			<blockquote>
				<verse>
                    معرکہ گرم تو ٹک ہونے دو خوں ریزی کا
                    پہلے تلوار کے نیچے ہمیں جا بیٹھیں گے
				</verse>
				<verse>
                    جاتا ہے یار تیغ بہ کف غیر کی طرف
                    اے کشتۂ ستم تری غیرت کو کیا ہوا				
				</verse>
			</blockquote>
			<p>اگلے شعر میں خسروؔ کہتے ہیں کہ حسینوں کے نزدیک دل کا یہ گناہ کیا کم ہے کہ اس سے عشق کا ارتکاب ہوا۔ اس جرم و گنہ گاری کی پاداش میں عمر بھر کی سزا (حبس دوام وغیرہ) عاشق کا مقدر ہے۔ عام گنہ میں عفو و درگزر ہے مگر جرم عشق سنگین ہے لہٰذا معافی کا کوئی سوال ہی نہیں۔ سچ پوچھا جائے تو حسین لوگ اپنی سادگی میں عاشق ہی کی مراد برلا رہے ہیں اور اسے عمر بھر کی گرفتاری کا اعزاز دے رہے ہیں۔ آخری شعر کا مفہوم یہ ہے کہ عشق ورزی دلِ بیدار کا کام ہے مگر خسروؔ کے بقول ہمارے دل کی بیداری کے حصے میں تو اجل کی نیند آئی۔ یوں مختلف جذبوں اور کیفیتوں کی آمیزش سے وجود پانے والی یہ غزل خسروؔ کی اچھی غزلوں میں بہرحال شمار ہو سکتی ہے، گو بڑی غزلوں میں نہیں۔</p>
			<p>امیرؔ مینائی نے خسروؔ کی مذکورہ بالا زمین میں سولہ شعروں کی بڑی کامیاب غزل کہی ہے۔ مطلع اول اور مطلع ثانی یہ ہیں:</p>
			<annotation lang="fa">
				<blockquote>
					<verse>
	                    جان بہ لب آمدہ از شدتِ بیماریِ دل
	                    ہمدم امروز تمام است پرستاریِ دل
	                    حیف مردیم در آغازِ پرستاریِ دل
	                    عمر آخر شدہ در اولِ بیماریِ دل				
					</verse>
				</blockquote>
			</annotation>
			<p>مطلع اول کے دوسرے مصرعے میں عجب طرح کا گداز ہے۔ محبوب کی تمام عمر خدمت بجالانا عاشق کے لیے بڑا شرف ہے لیکن بیماری دل کی شدت کے باعث مایوسی کے عالم میں عاشق، محبوب یا کسی محرم راز سے یہ کہنے پر مجبور ہے اور بڑے درد بھرے لہجے میں کہ ”ہمدم امروز تمام است پرستاریِ دل“ ۔ اگلے شعر میں بڑے ایمائی و ایجازی پیرائے میں، مکالمے کی صورت میں گریۂ بلبل کا سبب بتایا ہے:</p>
			<annotation lang="fa">
				<blockquote>
					<verse>
	                    بلبلے نالہ کنان گردِ گُلے می گردید
	                    گفتمش چیست غمت، گفت گرفتاریِ دل				
					</verse>
				</blockquote>
			</annotation>
			<p>مکالمے کی برجستگی نے شعر کی تاثیر کو بہت بڑھا دیا ہے۔ اب ذرا اگلے شعر کے تیور دیکھیے اور عاشق کے سالہا سال کے ضبطِ فغاں کا ردعمل اس کے باطن میں ملاحظہ کیجیے۔ امیرؔ نے اس شعر کے پیرائے میں ایک بڑی نفسیاتی حقیقت بیان کر دی ہے۔ چاہنے والے کے عزم بالجزم کا اندازہ بھی لگائیے اور اس کے ایقان کا بھی کہ اب تاثیر لازماً ہو کر رہے گی اور محبوب کا دل پسیج کر رہے گا:</p>
			<annotation lang="fa">
				<blockquote>
					<verse>
	                    سالہا ضبطِ فغاں کردم و تاثیر نشد
	                    بعدازیں ما و سر کوئے تو و زاریِ دل				
					</verse>
				</blockquote>
			</annotation>
			<p>دوسرا مصرعہ فردوسیؔ کے ایک مصرعے یاد دلاتا ہے: من و گرز و میدان و افراسیاب!</p>
			<p>غزل کے دو اور شعر دیکھیے۔ پہلا شعر بڑا بے ساختہ ہے اور مذکورہ بالاشعر کے اسلوب ہی میں کہا گیا ہے۔ دوسرا شعر بڑے لطیف انداز کی مضمون آفرینی کا مظہر ہے:</p>
			<annotation lang="fa">
				<blockquote>
					<verse>
	                    درغم عشق توام لذتِ آزار خوش است
	                    دل من باشد و من باشم و بیماریِ دل
	                    کیست جز بیکسی اکنون کہ کند غمخواری
	                    چارہ گر آمد و بگریست بہ ناچاریِ دل				
					</verse>
				</blockquote>
			</annotation>
			<p>بیمار اور اس کے لواحقین تو طبیب و چارہ گر سے اصلاحِ احوال کی امید لگائے بیٹھے ہیں اور چارہ گر کا عالم یہ ہے کہ مریض کی حالتِ زار پر خود گریہ کرنے لگا ہے۔ یہ مایوسی اور اعترافِ شکست کی انتہا ہے اور اب مریض کے لیے کوئی چارہ نہیں کہ بیکسی و بے بسی ہی اس کی دلداری کیا کرے۔ اس شعر میں ایک لطیف نکتہ یہ بھی ہے کہ بعض اوقات انتہاے بے بسی و بے کسی میں مایوس فرد اپنی اس قابل رحم حالت سے لذت لینے لگتا ہے۔ اس لحاظ سے دوسرا شعر ہی نہیں پہلا شعر بھی اسی لذت اندوزی کو ذرا مختلف پیرایے میں بیان کر رہا ہے۔ ”چارہ گر“ کے اس مضمون کو ہماری اردو شاعری میں بھی درجہ بدرجہ آگے بڑھایا جاتا رہا ہے مثلاً چارہ گر کی اسی مایوسی کو اقبالؔ کے طرزبیان نے ایک اور انداز میں نمایاں کیا ہے:</p>
			<blockquote>
				<verse>
                    موت کا نسخہ ابھی باقی ہے اے دردِ فراق
                    چارہ گر دیوانہ ہے میں لادوا کیونکر ہوا				
				</verse>
			</blockquote>
			<p>اور اب فیضؔ کا ایک بڑا دلگداز شعر ملاحظہ ہو جس نے اس مضمون کو ایک نئی جہت دی ہے:</p>
			<blockquote>
				<verse>
					مرے چارہ گر کو نوید ہو، صفِ دشمناں کو خبر کرو
					جو وہ قرض رکھتے تھے جان پر، وہ حساب آج چکا دیا
				</verse>
			</blockquote>
			<p>حافظؔ نے چارہ گر کے مضمون کو اپنے مخصوص وجد آفریں اسلوب میں بیان کر کے، محبوب کے ہاتھوں اس کو بے بس بنانے کا یہ قرینہ تلاش کیا ہے:</p>
			<annotation lang="fa">
				<blockquote>
					<verse>
	                    زلفت ہزار دل بہ یکے تارِ مو بہ بست
	                    راہِ ہزار چارہ گر از چارسو بہ بست				
					</verse>
				</blockquote>
			</annotation>
			<p>اب یہاں غالبؔؔ نادرہ کارومعنی آفریں کی ایک غزل کا تذکرہ بھی لازمی ہے جس کی زمین میں امیرؔ نے بڑی معرکے کی غزل کہی ہے۔ غالبؔؔ کی غزل، غزلِ مسلسل کے زمرے میں آتی ہے اور اس میں قصیدے کے عناصر موجود ہیں۔ یہ غزل غالبؔؔ کے زاویۂ نگاہ اور بعض تصورات کو خوبی سے واضح کرتی ہے۔ اس غزل کا مطلع ہے:</p>
			<annotation lang="fa">
				<blockquote>
					<verse>
						دوشم آہنگِ عشا بود کہ آمد در گوش
						نالہ از تارِ ردائے کہ مرا بود بدوش
					</verse>
				</blockquote>
			</annotation>
			<p>غزل کا خلاصہ یہ ہے کہ رات میں نے نمازِ عشا کا ارادہ کیا ہی تھا کہ میری ردا کے ایک تار سے آواز آئی کہ اے موذّن کی شعلگیِ آواز کے سامنے ایک مرگ آثار خس کی طرح شخص یعنی اس کی آواز پر فریفتہ ہونے والے، ہوش میں آ اور ہنگامے کے جوش میں ایسے شور پرکان مت دھر۔ یاد رکھ کہ نام نہاد عالموں اور عابدوں پر بھروسہ نہیں کیا جا سکتا کہ عالم بیہودہ گو ہے اور عابد بیہودہ کار۔ اس نصیحت کی پٹاری کھولنے والے فرقۂ علما کے پاس سوائے لفاظی کے اور کُچھ نہیں (اقبالؔ کا مصرع یاد آتا ہے: فقیہ شہرقاروں ہے لغت ہاے حجازی کا) اور اس نیل لباس طائفے (فرقۂ زہّاد) کے پاس سوائے رنگ فروشی کے اور کُچھ نہیں۔ بوسے کا ملنا کتنا ہی سہل کیوں نہ ہو، محبوبِ مست سے قبول نہ کر، شراب کتنی ہی سستی کیوں نہ ہو بادہ فروش سے مت خرید۔ یہ سن کر مَیں کہ میرا ہاتھ عبادت کی پونجی سے خالی تھا، اس ہاتفِ غیبی کی سوغات سے تونگر ہو گیا۔ میں نے اس (ہاتف غیبی) سے پوچھا کہ اگر میں اس عالم رنگ و بو سے بے رنگی (عالمِ وحدت) کی طرف توجہ کروں تو یہ کٹھن رستہ کیسے طے کروں اس نے کہا: <annotation lang="fa">”زِ خود دیدہ بپوش“</annotation> (نفیِ ذات کر) یہ سن کر مجھ پر کیف و سرور کا عالم طاری ہوا اور میں ایک ایسی بزم میں جانکلا جہاں عیشِ امروز کی جھلکیاں بھی تھیں اور گذرے کل کا کرب بھی۔ ایک خانقاہ تھی کہ مرکزِ تجلیات بنی ہوئی تھی، ایک بزم گاہ تھی کہ بوسہ ومے سے میٹھا چشمہ بنی ہوئی تھی۔ اس بزم میں شاہدِ رعنا اپنی تجلیات سے خود اپنے لیے اور آفاق کے لیے فتنوں کا آغوش کھولے ہوئے تھا۔ اس عالمِ بے رنگی سے رنگوں کا سیلاب نکلا پڑتا تھا جسے آنکھ سے دیکھنا محال تھا۔ یہاں خموشی راز اگل رہی تھی اور کان اس کے سننے سے عاجز تھے۔ مختصر یہ کہ:</p>
			<annotation lang="fa">
				<blockquote>
					<verse>
	                    قطرہ ناریختہ از طرفِ خُم و رنگ ہزار
	                    یک خم رنگ و سرش بستہ و پیوستہ بجوش
	                    ہمہ محسوس بود ایزد و عالم معقول
	                    غالبؔ ایں زمزمہ آواز نخواہد، خاموش				
					</verse>
				</blockquote>
			</annotation>
			<p>بس: ”الحق محسوس و الخلق معقول“ کا عالم ہے۔ ایسی صورت میں لفظ گونگے ہیں لہٰذا اے غالبؔ تیرا خاموش ہو جانا بہتر ہے۔ غالبؔؔ کی اس کیف آور عارفانہ غزل میں اچھے، جاذب اور توانا شعر نکالنا آسان نہ تھا مگر امیرؔ نے یہ کام بڑی سہولت سے کر دکھایا ہے اور غزل میں کیف و سرور اور مستی و والہیت کا جادو جگایا ہے۔ اپنے شاہد نیاز کو اس خوبی سے نازفروش دکھایا ہے کہ دریار پر سجدہ رقص کناں اور دوشِ عاشق پر سر رقصاں اور عالم وجد میں دیکھا جا سکتا ہے۔ چند شعر دیکھیے:</p>
			<annotation lang="fa">
				<blockquote>
					<verse>
	                    قطرہ آبے زدمِ تیغ بہ من ہم قاتل
	                    تشنہ میرم بہ لبِ ساحل و دریاست بجوش
	                    شر مم آید زدل و دیدہ بدان جلوۂ شوخ
	                    کہ منم مشتِ خس و قلزم آتش در جوش
	                    مدد اے ہمت مردانہ بیفتم از پاے
	                    یک کف خاکم و غمہاے دو عالم بردوش
	                    چرخ عمر یست کہ مینائے مرا بر سرسنگ
	                    می زند صدرہ و ہر بار بگوید کہ خموش
	                    برشگال است و دہد جام بدستم ساقی
	                    برق گوید کہ بگیر ابر بگوید کہ بنوش				
					</verse>
				</blockquote>
			</annotation>
			<p>ساری غزل ایک سرمستی اور آمد کی کیفیت کی حامل ہے۔ بندش کی چستی، زوربیان، لفظوں کے تلازماتی گھال میل اور ایجاز نے اس غزل کو اس قدر کیف آور بنا دیا ہے کہ طبیعت وجد کرتی ہے۔ مقطعے سے پہلے شعر کا خلاصہ وہی کہ اپنی ذات کی نفی کے نتیجے ہی میں بقا حاصل ہو سکتی ہے:</p>
			<annotation lang="fa">
				<blockquote>
					<verse>
						گر تو خواہی کہ شوی واقفِ اسرارِ ازل
						ساغر از پیرِ مغاں گیرو برو از سرِ ہوش
					</verse>
				</blockquote>
			</annotation>
			<p>امیرؔ نے نہ صرف غالبؔؔ کی زمین میں ایک زندہ اور ناقابلِ فراموش غزل کہی بلکہ ان کی زمین میں ایک بہت مؤثّر قصیدہ بھی کہا ہے۔ پہلے غالبؔؔ کے قصیدے کا مطلع اور تشبیب کے چند شعر:</p>
			<annotation lang="fa">
				<blockquote>
					<verse>
	                    داد کو تا ستم براندازد
	                    طرحِ نُہ چرخ دیگر اندازد
	                    در رگِ سازِمن نوائے ہست
	                    کہ بہ مرغولہ اخگر اندازد
	                    زین نوائے شرر فشاں ترسم
	                    کاتش اندر نواگر اندازد
	                    سر گذشتے است بر زبان کہ زبان
	                    برمن از خویش خنجر اندازد				
					</verse>
				</blockquote>
			</annotation>
			<p>قصیدے کے زور کلام کا اندازہ اس کی مندرجہ بالا تشبیب کے چند شعروں ہی سے کیا جا سکتا ہے۔ امیرؔ کے قصیدے کے خصائص جاننے سے پہلے یہ بتانا ضروری ہے کہ یہ قصیدہ والیِ رامپور نواب کلب علی خاں کی مدح میں لکھا گیا تھا۔ یہ بات معلوم ہے کہ امیرؔ، دربارِ رامپور کے ساتھ ایک لمبا عرصہ وابستہ رہے۔ وہ نواب موصوف کے حسنِ اخلاق، دردمندی اور دینداری کے بڑے معترف تھے۔ ان کے اردو مجموعے مرآۃ الغیب میں اِنھی نواب صاحب کے لیے امیرؔ کے نوشتہ سات قصیدے موجود ہیں جو ان کی قدرتِ کلام، مضمون آفرینی اور نزاکتِ خیال کے مظہر ہیں۔ تاہم حد سے زیادہ مبالغہ آرائی نے جو غلو بلکہ اغراق کی حدوں کو چھوتی ہے، ان قصیدوں کی تاثیر کو کم کر دیا ہے۔ یہی صورت زیرنظر مجموعے کے قصائد میں ہے جو تعداد میں چار ہیں۔ تاہم ان قصیدوں کے مطالعے سے فارسی زبان اور اس کے اسالیب پر امیرؔ مینائی کی حاکمانہ قدرت اور قصیدے کی شرائط سے گہری آگہی کا بخوبی پتا چلتا ہے۔ تشبیب میں عشق کی کرشمہ کاریوں اور شدائد کا ذکر کیا گیا ہے اور اسے ”میزبانِ مہماں کُش“ قرار دیا ہے۔ پھر محبوب کے ظلم و ستم اور بے اعتنائی کا بیان ہے اور آرزو کی ہے کہ کاش قسمت ایسی ہو جائے کہ بتِ کینہ پرور کا کینہ اور ظلم، رحم اور التفات میں بدل جائے۔ پھر فلکِ ستم پرور کی سنگدلی کا بیان ہے۔ امیرؔ کہتے ہیں کہ یہ ظالم چرخِ کج رفتار میرے یوسفِ وجود کو کبھی اندھے کنویں میں لاپھینکتا ہے، کبھی زنداں میں ڈال دیتا ہے۔ پھر کہتے ہیں کہ ممکن ہے میرے یہ نالہ ہائے نیم شبی کسی منصف اور بہادر شخص کے کان میں پڑجائیں اور میری دادرسی ہو جائے۔ تشبیب کے بعد گریز اور اس کے بعد مدح کا مرحلہ آتا ہے۔ امیرؔ نے یہاں نواب کلب علی خاں کی غیرمعمولی جرأت اور بہادری کے اوصاف بیان کرتے ہوئے یہ شعر بھی لکھا ہے:</p>
			<annotation lang="fa">
				<blockquote>
					<verse>
	                    طبل او گر چو صور اسرافیل
	                    شور در ہفت کشور اندازد
	                    سطح غبرا چو بوریا پیچد
	                    باختر را بہ خاور اندازد				
					</verse>
				</blockquote>
			</annotation>
			<p>دوسرے شعر کا دوسرا مصرع دراصل غالبؔؔ کا ہے۔ غالبؔ کا شعر ملاحظہ کریں:</p>
			<annotation lang="fa">
				<blockquote>
					<verse>
	                    وان سپاہِ سپہرِ برہمزن
	                    باختر را بہ خاور اندازد				
					</verse>
				</blockquote>
			</annotation>
			<p>امیرؔ نے مذکورہ شعر کے دوسرے مصرعے پر جو غالبؔؔ کا ہے، واوین کا اہتمام نہیں کیا، یہ غالباً سہوِ نظر ہے۔ اس قصیدے کا ایک اور مصرع بھی غالبؔؔ کے مصرعے سے لڑ گیا ہے۔ بہر حال غالبؔ کے بے مثل قصیدے کی زمین میں امیرؔ نے بھی اعلیٰ پائے کے شعر نکالے ہیں۔ ان کی نادر مضمون آفرینی کی مثال میں ذیل کے چار شعر ملاحظہ کیجیے:</p>
			<annotation lang="fa">
				<blockquote>
					<verse>
	                    دستِ جودت چو دانہ اے زِکرم
	                    بہ گلوئے کبوتر اندازد
	                    مادۂ او زِ آشیان چہ عجب
	                    عوضِ بیضہ، گوہر اندازد				
					</verse>
					<verse>
	                    ہر عروسے کہ روئے تو بیند
	                    طرحِ مہرت چنان در اندازد
	                    کہ زِ چشمانِ خویش کندہ مژہ
	                    خار در راہِ شوہر اندازد				
					</verse>
				</blockquote>
			</annotation>			
			<p>مذکورہ چار مدحیہ قصائد کے علاوہ امیرؔ نے غوثِ اعظم شیخ عبدالقادر جیلانیؒ اور شیخ معین الدین چشتیؒ کی شان میں اچھی اور پرتاثیر غزلیں کہی ہیں۔ یہ مثنوی ۱۲۶۷ھ میں لکھی گئی جیسا کہ دس مصرعوں سے الگ الگ نکالی گئیایک ہی تاریخ سے ظاہر ہے۔ ۱۲۶۷ھ بہ مطابق ۱۸۵۱ء ہے۔ یہ وہ زمانہ تھا جب واجد علی شاہ کو اودھ کی حکومت سنبھالے قریباً چار ساڑھے چار برس ہو چکے تھے۔ امیرؔ، واجد علی شاہ کے دربار سے ۱۸۴۸ء میں وابستہ ہوئے۔ گویا مثنوی درخشاں واجد علی شاہ کے زمانے میں اور ان کی شان میں لکھی گئی۔ یہ مثنوی درتہنیتِ عید لکھی گئی۔ قصیدے کے طرز پر لکھی گئی اس مدحیہ مثنوی میں واجد علی شاہ کے بارے میں بھی وہی القابات استعمال کیے گئے ہیں جو عموماً بادشاہوں کے لیے مستعمل رہے ہیں مثلاً ”عُطارد خامہ“ ، ”انجم سپاہ“ وغیرہ۔ پھر ان کے حسن و جمال کی توصیف کی گئی ہے اور ان کی کتاب عارض کو نسخۂ ناز، ان کے خطِ نورستہ کو فہرست اعجاز اور آسماں کے چراغ یعنی چاند کو ان کے رخ روشن کی شمع کا پروانہ کہا گیا ہے۔ شاعر کے ممدوح نے شاعری کے میدان میں صائب تبریزی اور شوکت بخارائی کی لوح پر قلم پھیر دیا ہے۔ وہ موسیقی میں باربد اور نکیسا کے کان کاٹتے ہیں وغیرہ۔ پھر منقوطہ اور غیرمنقوطہ اشعار میں واجد علی شاہ کی مدح ہے اور دعائیہ اشعار پر مثنوی اختتام پذیر ہوتی ہے۔ امیرؔ کی تاریخ ولادت ۱۸۲۹ء ہے۔ گویا یہ فارسی مثنوی بائیس برس کی عمر میں لکھی گئی۔ بندش کی چستی، تشبیہات کی ندرت، بیان کے سلیقے اور روانی کے اعتبار سے یہ مثنوی بھی امیرؔ کی غزلیات اور قصائد کی طرح زبان پر ان کی غیرمعمولی قدرت کی آئینہ دار ہے۔ اگر اس مثنوی کو فارسی میں امیرؔ کی پہلی کاوش مان لیا جائے تو اندازہ کیا جا سکتا ہے کہ ان کی فارسی گوئی کا زمانہ قریباً پینتیس چالیس برس کو محیط ہے۔</p>
		</section>
	</body>
</document>