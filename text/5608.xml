<document>
	<meta>
		<title>مقامی شعری اصناف میں مظفر علی سید کی تخلیقی امنگ</title>
		<author>
			<name>خالد محمود سنجرانی</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>مظفر علی سید، ’موج دریا‘ کے قلمی نام سے ہندی اسلوب میںدوہے، گیت اور بھجن بھی لکھا کرتے تھے۔ ۵۱–۱۹۵۰ء کے مجلے راوی اور انتظار حسین کی زیر ادارت شائع ہونے والے رسالے خیالمیں موج دریا کے نام سے جو گیت اور چند بھجن شامل ہیں، وہ مظفر علی سید ہی کی تخلیق ہیں۔ ان کے اصل نام سے شائع ہونے والے دوہے، گیت اوربھجن ان کے سوا ہیں۔ بعض صو رتوں میں قلمی نام مغالطے کا سبب بنتا ہے۔ اس لیے پہلا سوال مظفر علی سید کے اس قلمی نام کی حقیقت سے وابستہ ہے کہ ’موج دریا‘ مظفر علی سید کا قلمی نام ہے یا کسی اور کا۔ انتظار حسین، شہزاد احمد، ڈاکٹر سہیل احمد خاں اور شاہد حمید، یہ سبھی سید صاحب کے قدیمی احباب ہیں اور ’موج دریا‘ کی رمز سے واقف بھی۔ تاہم مظفر علی سید کے اس قلمی نام کی تصدیق تحریری شواہد سے بھی ہوتی ہے۔ ڈاکٹر سہیل احمد خاں لکھتے ہیں:</p>
			<blockquote>
				<p>شروع میں جب وہ ہندی لہجے کے گیت اور بھجن لکھتے تھے تو انھوں نے اپنا قلمی نام ’موج دریا‘ منتخب کیا تھا۔</p>
			</blockquote>
			<p>ان کے اس قلمی نام کی دستاویزی تصدیق مجلہ راوی کے ایک شمارے سے بھی ہوتی ہے۔</p>
			<p>قلمی نام اختیار کرنے کی کچھ سیاسی اور نفسیاتی وجوہ ہوتی ہیں جو اپنی جگہ خاصی دلچسپ بھی ہوا کرتی ہیں (اس طرز کا مطالعہ الگ سے ایک مقالے کا متقاضی ہے) ۔ دیکھنا یہ ہے کہ مظفر علی سید نے دوہوں اور گیتوں کے لیے قلمی نام کیوں منتخب کیا۔ قیاس اس طرف کئی اشارے کرتا ہے۔ سید صاحب جلدہی پاکستان ایئر فورس سے وابستہ ہو گئے تھے۔ اس طرح کی ملازمتوں کے دوران میں اشاعت کے لیے بھیجی جانے والی تحریریں پہلے متعلقہ حکام کو دکھانی پڑتی ہیں۔ سماج یا اداروں میں اس طرح کی پابندیوںمیں جکڑی تخلیقی امنگ کبھی کبھار قلمی ناموں کی آڑ بھی لے لیا کرتی ہے تاہم، حقائق سے اس قیاس کی نفی ہوتی ہے کیونکہ ایئر فورس کی ملازمت سے قبل ہی مظفر علی سید کے گیت اور بھجن ’موج دریا‘ کے قلمی نام سے شائع ہو چکے تھے۔</p>
			<p>’موج دریا‘ کے قلمی نام کے انتخاب میں مظفرعلی سید کی افتادِ طبع کا بڑا دخل دکھائی دیتا ہے۔ انھوں نے جب لکھنا شروع کیا تو وہ گورنمنٹ کالج لاہور میں زیر تعلیم تھے اور نیو ہاسٹل میں مقیم تھے۔ ہاسٹل میں بقول انتظار حسین ”بیٹھ کر ایک پورا حلقہ ارادت پیدا کر لیا تھا۔ اب تو وہ ہوسٹل سے اس طرح نکلتا تھا جیسے امام باڑے سے ذوالجناح برآمد ہوتا ہے۔“ اس عہد کی چند یادوں کو غالب احمد نے زندہ کیا ہے کہ جن سے مظفر علی سید کی افتادِ طبع کا اندازہ بخوبی لگایا جا سکتا ہے اور جن سے ان کے قلمی نام کی معنویت بھی اجاگر ہوتی ہے۔</p>
			<blockquote>
				<p>ان دنوں تحلیل نفسی والوں کے ہاں ایذا طلبی <annotation lang="en">(masochism)</annotation> اورجفاکوشی <annotation lang="en">(sadism)</annotation> کا بہت چرچا تھا۔ شاہ جی نے بھی اپنے اوپر اور اپنے دوستوں پر تجربے کرنا شروع کر دیے۔ کوئی دوست ان کے پاس بیٹھا ہوا کوئی ادبی حوالہ پڑھ کر سنا رہا ہے تو اچانک شاہ صاحب اپنے منہ میں آفس پن کی نوک سے اس کے کندھے میں سوراخ کھودنے لگتے۔ وہ تلملا اٹھتا ”ارے بھائی کوئی بات نہیں یونہی دیکھا ہے کہ تم کس طرح چونک اٹھتے ہو“ … ایک رات شاہ جی نیو ہاسٹل کی چھت پر ضلع کچہری کی سامنے والی دیوار کی منڈیر پر رات بھر سوتے جاگتے اوندھے منہ لیٹے رہے۔ اس اذیت سے دوچار ہونے کے لیے کہ کب اونگھ آئے اور گروں اور مروںاور خود کو گرتے مرتے دیکھوں…</p>
				<p>اپنے روم میٹ حنیف رامے کو اپنی بغل میں بٹھا کر اس کے بازو کی کلائی قابو میں کی اور کلائی پرچپکے سے ریزر بلیڈ پھیر دیا۔ سوچا زخم کی معمولی دھار لگے گی لیکن رامے کی کلائی پر یہ زخم اتنا گہرا لگا کہ خون کا فوارہ پھوٹ پڑا۔ مظفر علی سید نے بہتا ہوا خون نہیں دیکھا تھا، سو دیکھ لیا…</p>
				<p>انھی دنوں کسی خاص شخصیت یا دوست کی وفات ہوئی۔ اب نام یاد نہیں۔ مظفر علی سید نے اس کے غم میں جو دو چار آنسو بہائے، وہ بطور ”عطرِتعزیت“ ایک چھوٹی سی خوبصورت عطر کی شیشی میں محفوظ کر لیے…</p>
			</blockquote>
			<p>مظفر علی سید کے زمانۂ طالب علمی کے یہ چند واقعات ان کے قلمی نام کی نفسیاتی توجیہہ کے چند بلیغ اشارے ہیں۔ ان کی شخصیت علم کے اس قلعے کے مانند دکھائی دیتی ہے کہ جس کے اندھے تہ خانے میں ایک جوگی مقید ہو کر رہ گیا ہو۔ مزاجاًـ وہ تخلیقی آدمی تھے۔ موج دریا کا سا انداز ان کے ہاں آخری سانسوں تک قائم رہا۔</p>
			<p>بنجارا، فقیر، سادھو، داسی، موج دریا وغیرہ ایسے کردار دوہے، بھجن اور گیت کی تہذیبی روایت کے قریب تر حوالے ہیں۔ شاید انھی حوالوں سے متاثر ہو کر عرش صدیقی نے ’عادل فقیر‘ کے قلمی نام سے اور سید صاحب نے ’موج دریا‘ کے نام سے دوہے لکھے۔ مجموعی طور پر دیکھا جائے تو سید صاحب کے قلمی نام کی نفسیا تی اور تہذیبی تعبیریںکئی انداز سے کی جا سکتی ہیں لیکن قیاس یہ کہتا ہے کہ انھوں نے اس قلمی نام کو تہذیبی پس منظر، دوہے سے اس کی جڑت اور اپنے غالب نفسیاتی رجحان کے تحت منتخب کیا ہوگا۔</p>
			<p>اب اسے قلمی نام کا اعجاز کہیے یا مظفر علی سیّد کی عالمانہ شان و شوکت کا چرچا کہ اردو دوہا نگاری اور گیت نویسی کے حوالے سے اب تک جو تحقیقی و تنقیدی کام سامنے آیا ہے، اس میں روایت کے طور پر بھی مظفر علی سیّد کا نام نہیں ملتا۔ عرش صدیقی نے اپنے تحقیقی مقالے ”پاکستان میں اردو دوہا نگاری“ میں ان دوہا نگاروں کا بھی تذکرہ کیا ہے جنھوں نے اپنے تخلیقی سفر میں چار پانچ دوہے کہے۔ اس مقالے میں انھوں نے پاکستان کے دوہا نگاروں کے دوہوں کی تعداد کا تعین کیا ہے۔ ایسی صورتِ حال میں مقالہ نگار سے وابستہ توقعات بڑھ جاتی ہیں۔ تاہم، حقیقت یہ ہے اس مقالے میں مظفر علی سیّد کے دوہوں کا حوالہ موجود نہیں۔</p>
			<p>عرش صدیقی کے ہاں مظفر علی سیّد کو نظر انداز کرنے یا بھول جانے پر حیرت اس لیے بھی زیادہ ہوتی ہے کہ دونوں ایک ہی زمانے میں گورنمنٹ کالج، لاہور میں پڑھتے رہے اور دونوں کا ایک دوسرے سے ربط بھی تھا۔ مظفر علی سیّد نے راوی میں عرش صدیقی کی ایک نظم بھی شائع کی تھی۔ یہی وہ زمانہ ہے جب مظفر علی سیّد کے گیت اور دوہے راویمیں شائع ہو رہےتھے۔ دوہا نگاری کے فن اور روایت پر جمیل الدین عالی کے مضامین میں بھی مظفر علی سیّد کا تذکرہ نہیں ملتا۔ جامعات میں اردو دوہا نگاری پر ایم فل کی سطح کے تحقیقی مقالات کی بھی یہی صورتِ حال ہے۔ پاکستان میں گیت اور بھجن پر ہونے والا تحقیقی و تنقیدی کام بھی مظفر علی سیّد کے گیتوں کے تذکرے سے خالی ہے۔ اردو تحقیق و تنقید کی دنیا ابھی تک مظفر علی سیّد کی تخلیقی جہت سے قدرے ناآشنا ہے۔ ان کے دوہوں اور گیتوں کی بازیافت کرنا اور ان اصناف کی روایت میں ان کے مرتبے کا تعین کرنا اس لیے بھی ضروری ہے کہ وہ پاکستان میں دوہے اور گیت نگاری کے حوالے سے بانیوں میں شامل ہیں۔</p>
			<p>اگر مظفر علی سیّد نے ستر، اسی کی دہائی میں یا زندگی کے اواخر میں چند دوہے اور گیت لکھے ہوتے تو شاید ان اصناف کی روایت میں ان کا کو ئی نمایاں مرتبہ نہ ہوتالیکن معاملہ یہ ہے کہ انھوں نے ان اصناف کو تاریخ کے ایک نازک دھارے پر اختیار کرتے ہوئے ان کی بقا اور تسلسل میں اہم کردار ادا کیا، جسے فراموش نہیں کرنا چاہیے۔ تب نوزائیدہ اسلامی مملکت کے تہذہبی تشخص کا دھارا ہند اسلامی ثقافتی ڈھانچے سے الگ کسی بنیاد کا متلاشی تھا۔ تہذیبی تشخص کی یہ بحث ابتدائی برسوں میں نہ جانے کتنی تہذیبوں کی میراث کو کھنگال آئی تھی۔ سندھ میں محمد بن قاسم کی آمدکے ساتھ ساتھ موہنجو داڑو، ہڑپہ اورٹیکسلاکی خستہ بنیادوں تک نگاہوں نے رسائی حاصل کی۔ بڑی شدومد کے ساتھ سوالات اٹھائے گئے۔ حلقۂ ارباب ذوق پر یونس جاوید کی مرتبہ کتاب سے ان مباحث کی فکری فضا کا اندازہ ہوتا ہے۔ اس نوع کے تہذیبی مباحث نے کئی ذیلی مسائل کو بھی جنم دیا جن میں پاکستانی اور ہندوستانی ادب کی تقسیم کا معاملہ سرِفہرست ہے۔</p>
			<p>ادب کے تشخص کی اس جستجو میں وہ اصنافِ سخن کڑی آزمائش سے گذریں کہ جن کی بنیاد ہندی بحور، روایات، اسالیب اور اساطیر پر قائم تھیں۔ اسی فضا میں میرا جی کے گیتوں کی قبولیت سوالیہ نشان بن گئی تھی۔ اس فکری کشاکش نے منٹو ایسے بے مثل افسانہ نگار کو ہلا کر رکھ دیا تھا اور یہ سوچنے پر مجبور ہو گیا تھا کہ اس نے جو کچھ ۱۹۴۷ء سے قبل ہندوستان میں رہ کر لکھا ہے، وہ ہندوستانی ادب کہلائے گا یا پاکستانی ادب اور جو کچھ اب وہ پاکستان میں تخلیق کر رہا ہے، اسے کیا نام دیا جائے گا۔ ”ٹوبہ ٹیک سنگھ“ ، ”موتری“ ، ”ٹیٹوال کاکتا“ ایسے افسانوں کو اس فکری تناظر میں بھی دیکھنا چا ہیے۔</p>
			<p>مظفرعلی سیّد کا کمال یہ ہے کہ انھوں نے پاکستان کے تہذیبی تشخص کا سوال اٹھنے سے قبل ہی تخلیقی سطح پر ہند اسلامی مشترکہ تہذیب کی اہمیت کو تسلیم کیا اور ان اصنافِ سخن میں اپنی تخلیقی امنگ کا اظہار کیا جو خالصتاً ہندوی اسالیب و روایات پرمبنی تھیں۔ ان کے دوہوں اور گیتوں کا ہندی لہجہ یہ واضح کرتا چلاگیا کہ یہ اصناف بھی ہماری تخلیقی میراث ہیں۔ اگر اس عہد میں مظفر علی سیّد، الیاس عشقی اور جمیل الدین عالی آگے بڑھ کر ان اصنافِ سخن کو نہ تھامتے تو ممکن تھا تہذیبی تشخص کی اس فکری جنگ میں دوہا اور گیت، مثنویوں اور قصیدوں کے مانند متروک ہو چکے ہوتے۔ مظفر علی سیّد نے تخلیقی سطح پر جو بار اٹھایا، اس کا بیڑہ بہت بعد میں جا کر انتظار حسین نے اپنی کہانیوں میں اٹھایا۔ اس اعتبار سے دیکھا جائے تو مظفر علی سیّد پاکستان میں دوہا نگاری اور گیت نویسی کے بانیوں میں شمار ہوتے ہیں۔ غالب احمد کی اس رائے سے اختلاف کی گنجائش اگرچہ موجود ہے لیکن یہ رائے اپنی جگہ پر چونکاتی ضرور ہے:</p>
			<blockquote>
				<p>اسی زمانہ (طالب علمی) میں اس نے دوہے لکھے اور خوب لکھے۔ جمیل الدین عالی نے دوہے بھی انھی دنوں لکھنے شروع کیے۔ شاید، مظفر علی سید کی دیکھادیکھی۔ عالی صاحب تو اب بھی دوہے لکھ رہے ہیں لیکن مظفر نے دوہے لکھنا چھوڑ دیا۔</p>
			</blockquote>
			<p>دراصل، مظفر علی سیّد کا بے پناہ علم ان کی تخلیقی قوتوں کا رہزن ثابت ہوا۔ بعض صورتوں میں کم علمی بھی نعمت بن جاتی ہے جو سیّد صاحب کو حاصل نہ تھی۔ غالب احمد نے انھیں ”علم کی پوٹلی، گیان اور ودیا کا تھیلا“ قرار دیا ہے جب کہ انتظار حسین نے حیرانی کے عالم میں لکھا:</p>
			<blockquote>
				<p>یہ تو رفتہ رفتہ کھلا کہ اس نوجوان نے جو اتنی علامائی شان کے ساتھ میرے ساتھ گفتگو کرتا ہے، نامِ خدا چشمِ بددور ابھی ابھی بی اے میں قدم رکھا ہے یعنی گورنمنٹ کالج میں تھرڈایئر کا طالب علم ہے۔</p>
			</blockquote>
			<p>اپنے بے پناہ علم کے سبب ان کی ذات میں تنقید کا اعلیٰ تر معیار اور تکمیلیت پسندی کا شدید جذبہ از خود پیدا ہو گیا تھا۔ سیّدصاحب کا تخلیقی جوہر اسی علمیت اور تکمیلیت پسندی کی نذر ہوتا رہا۔ یہی وجہ ہے کہ انھوں نے کچھ عرصہ دوہے اور بھجن لکھ کر اس طرف سے اپنا منہ موڑ لیا۔ غالب احمد لکھتے ہیں:</p>
			<blockquote>
				<p>مظفر نے دوہے لکھنا چھوڑ دیا۔ اگر میرا بائی اوردوسرے بھگتوں سے بہتر دوہے نہ لکھا کیے تو پھر لکھنے کافائدہ۔</p>
			</blockquote>
			<p>مظفر علی سیّد نے اپنے زمانۂ طالب علمی میںمیرا بائی کے بھجنوں کا اردو رسم الخط میں ایک مسودہ تیار کیا تھا۔ ممکن ہے اسی کام کے زیرِاثر ان کے ہاں دوہے اور بھجن لکھنے کی آرزو پیدا ہوئی ہو۔ انتظار حسین کے خیال میں مظفر علی سیّد نے دیگر اصنافِ سخن میں بھی طبع آزمائی کی لیکن ان کا جوہر دوہے اور بھجن کی صنف میں زیادہ کھلا۔ اس حوالے سے انتظارحسین لکھتے ہیں:</p>
			<blockquote>
				<p>ویسے مظفر نے غزلیں بھی لکھیں [لکھی] ہیں۔ لیکن مجھ سے پوچھو تو شاعر وہ ان بھجنوں اور دوہوں ہی میں نظر آتاہے جو اس نے ان دنوں لکھے تھے۔ یہ بے قرار روح اس صنف میں تھوڑا سا ٹک جاتی تو آج ہمیں دوہے کے لیے خالی جمیل الدین عالی پہ قناعت نہ کرنا پڑتی۔</p>
			</blockquote>
			<p>دوہوں اور گیتوں کا کیا ذکر، تخلیقی سطح پر مظفر علی سیّد نے ہر صنف ادب سے بے وفائی کی۔ پچاس کی دہائی میں رسالہ خیالمیں ان کے ناول فالتو آدمی کے اشتہارات دکھائی دیتے ہیں۔ یہ ناول مکمل نہ ہو سکا کیونکہ بقول غالب احمد:</p>
			<blockquote>
				<p>موصوف نے کچھ صفحے لکھ کر اپنی تنقید کی نذر کر دیے یا پھر ڈی ایچ لارنس نے اسے آڑے ہاتھوں لے لیا۔</p>
			</blockquote>
			<p>مظفر علی سیّد کے ہاں جب بھی بے تاب تخلیقی امنگ زور آور ہوتی تھی تو اس کا اظہار عموماً منظوم صورت میں ہوتا تھا۔ ایک مرتبہ رسالہ فنون کے ایک شمارے میں ان کی نو غزلیں اکٹھی شائع ہوئیں۔ کراچی میں قیام کے دوران میں افکارسے ربط ہوا تو تنقیدی مضامین کے علاوہ ان کی شاعری بھی اس رسالے میں نظر آنے لگی۔ پشاور کے دو ادبی جرائد میں بھی ان کی شعری تخلیقات شائع ہوئیں۔ فارسی میں بھی ان کی ایک آدھ غزل شائع ہوئی۔ فنون اور افکار کے علاوہ راوی اورادبِ لطیف میں بھی ان کی اردو غزل دکھائی دیتی ہے۔ فارسی اور اردو کے ساتھ ساتھ پنجابی زبان کو بھی اظہار کا وسیلہ بنایا۔ ہندی لب و لہجے میں گیتوں کے علاوہ اردو میں ان کی نظمیں شائع ہوئیں۔ ۱۹۵۱ء سے ۱۹۵۳ء تک کا مختصر عرصہ (طالب علمی کا دور) مظفر علی سیّد کے دوہوں اور گیتوں کے حوالے سے زرخیز نظر آتا ہے۔ اس کے بعد انھوں نے ایک طرح سے دوہے اور گیت لکھنا چھوڑ دیا تھا۔</p>
		</section>
		<section>
			<p>ذیل میں مظفرعلی سیّد کے مطبوعہ دوہوں اور گیتوں کی فہرست اور متن پیش کیا جاتا ہے۔ اس مقالے میں مظفر علی سیّد کے صرف ان دوہوں، بھجن اور گیتوں کا متن دیا جا رہا ہے جو ہندی لب و لہجے کے عکاس ہیں۔ ان کی دیگر شعری تخلیقات کے لیے دیکھیے: حواشی نمبر ۱۹، ۱ ۲، ۲۲، ۲۳، ۲۴، ۲۵، ۲۶۔</p>
			<heading>فہرست</heading>
			<table>
				<tr>
					<td>نمبر شمار</td>
					<td>عنوان</td>
					<td>مقام اشاعت</td>
					<td>سنہ اشاعت</td>
				</tr>
				<tr>
					<td>۱۔</td>
					<td>دوہے (تیرہ)</td>
					<td>راویجلد ۴۴، شمارہ ۳، گورنمنٹ کالج لاہور</td>
					<td>(مئی۱۹۵۱ئ) : ص ۷۲۔</td>
				</tr>
				<tr>
					<td>۲۔</td>
					<td>دوہے (چھے)</td>
					<td>ادبِ لطیف، لاہور</td>
					<td>(اکتوبر ۱۹۵۱ئ) : ص۳۶۔</td>
				</tr>
				<tr>
					<td>۳۔</td>
					<td>دوہے (چھے)</td>
					<td>راوی جلد ۴۵، شمارہ ۳، گورنمنٹ کالج لاہور</td>
					<td>(مارچ۱۹۵۲ئ) : ص۸۳۔</td>
				</tr>
				<tr>
					<td>۴۔</td>
					<td>دوہے (چھے)</td>
					<td>راوی (صد سالہ جشن کی خصوصی اشاعت) جلد۵۸، شمارہ ۳</td>
					<td>(۱۹۶۴ئ) : ص۳۹۵۔</td>
				</tr>
				<tr>
					<td>۵۔</td>
					<td>گیت (جیون پیارا…)</td>
					<td>راویجلد ۴۵، شمارہ۱، گورنمنٹ کالج لاہور</td>
					<td>(نومبر ۱۹۵۱ئ) : ص۱۳۹–۱۴۰۔</td>
				</tr>
				<tr>
					<td>۶۔</td>
					<td>گیت (بھاگ مسافر، بھاگ یہاںسے…)</td>
					<td>راویجلد ۴۵، شمارہ۲، گورنمنٹ کالج لاہور</td>
					<td>(جنوری۱۹۵۲ئ) : ص۷۲۔</td>
				</tr>
				<tr>
					<td>۷۔</td>
					<td>گیت (اب کاہے بھجن کرو)</td>
					<td>راویجلد ۴۶، شمارہ ۱، گورنمنٹ کالج لاہور</td>
					<td>(نومبر ۱۹۵۲) : ص۳۰۔</td>
				</tr>
				<tr>
					<td>۸۔</td>
					<td>دھیان کی مایا دیجو</td>
					<td>ماہنامہ خیال مکتبۂ خیال، لاہور</td>
					<td>(جنوری ۱۹۵۳ئ) : ص۷۲۔</td>
				</tr>
				<tr>
					<td>۹۔</td>
					<td>لہریں، من ساگر کی لہریں</td>
					<td>ماہنامہ خیال مکتبۂ خیال، لاہور</td>
					<td>(مارچ ۱۹۵۳ئ) : ص ۸۰۔</td>
				</tr>
				<tr>
					<td>۱۰۔</td>
					<td>جواری (پریم جواری، شاہ جی…)</td>
					<td>راویجلد ۴۶، شمارہ۳، گورنمنٹ کالج لاہور</td>
					<td>(مئی ۱۹۵۳ئ) : ص۱۰۱۔</td>
				</tr>
				<tr>
					<td>۱۱۔</td>
					<td>گیت (دیوالی کی جوت جگا لو…)</td>
					<td>……………ایضاً……………</td>
					<td>(مئی ۱۹۵۳ئ) : ص ۱۰۳۔</td>
				</tr>
				<tr>
					<td>۱۲۔</td>
					<td>افیمی (ناری سے من لائیے…)</td>
					<td>راویجلد ۴۶، شمارہ۴، گورنمنٹ کالج لاہور</td>
					<td>(جون ۱۹۵۳ئ) : ص ۲۸۔</td>
				</tr>
				<tr>
					<td>۱۳۔</td>
					<td>ہوری</td>
					<td>سویرا شمارہ ۱۰–۱۱، لاہور</td>
					<td>(سنہ ندارد) : ص ۲۳۹۔</td>
				</tr>
				<tr>
					<td>۱۴۔</td>
					<td>جب بھوک لگی…</td>
					<td>افکارکراچی</td>
					<td>(جنوری ۱۹۵۸ئ) : ص۲۲۔</td>
				</tr>
				<tr>
					<td>۱۵۔</td>
					<td>میٹھے پھل کی شردھا</td>
					<td>افکارکراچی</td>
					<td>(اکتوبر ۱۹۵۸ئ) : ص۳۰۔</td>
				</tr>
				<tr>
					<td>۱۶۔</td>
					<td>سہاگ کا گیت</td>
					<td>ادبِ لطیفلاہور</td>
					<td>(اگست ۱۹۹۴ئ)</td>
				</tr>
			</table>
			<heading>دوہے</heading>
			<blockquote>
				<verse>
					نگری نگری گھوم کر چین کریں ہر روج
					رشتے ناتے دیس کے، اپنے من کا بوجھ
				</verse>
				<verse>
					میری مانو شاہ جی، اس پوتھی آگ لگائو
					ٹکٹ کٹا کے ریل کا، سیدھے متھرا کو جائو
				</verse>
				<verse>
					پوتھی سے توات بھلی، رنگ رنگ کی نار
					اس بدیا کے کارنے، کیوں چھوڑیں سنسار
				</verse>
				<verse>
					کچھ تو کیجیے شاہ جی، جو ڈوبی نائو ترے
					بیٹھ رہو گے کب تک یوں ہاتھ پہ ہاتھ دھرے
				</verse>
				<verse>
					اپنے من کی آگ میں کچھ پھول کھلا، نادان
					ماس جلا کے جل بجھے، شمشان کی آگ سمان
				</verse>
				<verse>
					پریم کا منتر دیکھیے رہے جو رات کو پاس
					روم روم میں رچ گئی کومل تن کی باس
				</verse>
				<verse>
					سپنوں کی دنیا بھلی اس پیتم کے سنگ
					اس دنیا کی ریت میں، نکست ناہیں امنگ
				</verse>
				<verse>
					لوک لاج کی مار بھی کیسی انوکھی مار
					بسر گئی سدھ پریم کی، من سے بھولی نار
				</verse>
				<verse>
					سپنوں میں لرجا کروں، من مارے موج ترنگ
					سارا تن جاگو سکھی، جب لاگو انگ سے انگ
				</verse>
				<verse>
					پھیکی، سیٹھی، کھٹ مٹھی باس تو سب کے پاس
					نئی نویلی نار کی، نئی نویلی باس
				</verse>
				<verse>
					لالن آج بھی آ چکے، مجھ کو یہی پریکھ
					پولن سیج بچھاے کے، اب اکھیوں برکھا دیکھ
				</verse>
				<verse>
					کہا کروں تو سے سکھی، پیت انوکھا کھیل
					اک پل میں ہو جات ہے پیتم تی کا میل
				</verse>
				<verse>
					پیتم نے، سکھی، چھوڑ کر اک اور جلائی جوت
					بھولی بسری پیت کا کس کو پالن ہوت
				</verse>
			</blockquote>
		</section>
		<section>
			<heading>مظفر علی سید</heading>
			<heading>دوہے</heading>
			<blockquote>
				<verse>
					شاہ جی تم تو فقیر ہو کیوں دل کو لگایو روگ
					ساتو پی کر سو رہو اور ڈھونڈو پریم نیوگ
				</verse>
				<verse>
					جوگی لوبھ نہ کیجیو پت کا رہے کھیال
					تن من تجیو پیت میں، لیجو جوگ سنبھال
				</verse>
				<verse>
					نانگا جوگی، شاہ جی، ڈھونڈے ہے من ہرن
					نا کوئی چدّر گیروی نا کوئی کالا برن
				</verse>
				<verse>
					جس پیچھے سادھو بنے جس کھاتر چین دیو
					پوچھت ہے وہ من ہرن کس کارن جوگ لیو
				</verse>
				<verse>
					اپنے جوگ میں شاہ جی آپ کرو ہری سیو
					نا کوئی برن پچھانیو، نا کوئی گورو دیو
				</verse>
				<verse>
					کس کارن اس دیس میں تن من دے ہو کھوئے
					جو کوئی وان ہو سو اپرادھی ہوے
				</verse>
			</blockquote>
		</section>
		<section>
			<heading>مظفر علی سید</heading>
			<heading>دوہے</heading>
			<blockquote>
				<verse>
					کچھ تو کیجے، شاہ جی، کیوں اپنا آپ گنوائو
					من کی آگ بجھے نہیں، تن کی آگ بجھائو
				</verse>
				<verse>
					پیت کی بھیک نہ مانگیو، چاہے جلے سریر
					مانگن مرن سمان ہے، کہہ گئے بھگت کبیر
				</verse>
				<verse>
					بھوک ستاوے رات دن، مانگے لاجوں مریں
					ایسے لوگ کہاں گئے، جو بن مانگے دھریں
				</verse>
				<verse>
					بھوک مٹے نہیں، شاہ جی، مانگ مانگ کر کھائیں
					آگ لگے اس شہر کو جس شہر میں صاحب نائیں
				</verse>
				<verse>
					دھونی دیکھے، آ کہے: ”سادھو جی، آ دیس“
					جیسے بھی ساجن ملے، ویسا کرنا بھیس
				</verse>
				<verse>
					دوہے لکھ لکھ، شاہ جی، کیوں اپنا آپ جلائو
					گوری سے جا کر ملو اور اس کا من پگھلائو
				</verse>
			</blockquote>
		</section>
		<section>
			<heading>دوہے</heading>
			<blockquote>
				<verse>
					گوری درپن دیکھ کر، گھڑی گھڑی مسکائے
					مورکھ اپنے آپ کو، کوس کوس رہ جائے
				</verse>
				<verse>
					کام بھرے جی میں سکھی، روپ سجن کو دیکھ
					ان نینن کا ہر گھڑی، جگ میں یہی بسیکھ
				</verse>
				<verse>
					ہنسی مزاخ کی بات پر، اپنی جان جلائوں
					جھوٹی کو سچی کہوں، اور آپ ہی ڈر ڈر جائوں
				</verse>
				<verse>
					اس پاپی کے ہاتھ سے، کون اب مجھے بچائے
					نینن تو بیری بھئے منوا ٹوہ لگائے
				</verse>
				<verse>
					بھور سمے، اٹھ کر سکھی، چھت پہ کھڑی ہو جائوں
					نئے سرے سے لال کی، ہر دن آس لگائوں
				</verse>
				<verse>
					آنکھ لگے تو سانورا، کہیں سپنوں میں آ جائے
					نندیا نیاری نیہ کی، نینن نہیں سمائے
				</verse>
			</blockquote>
		</section>
		<section>
			<heading>گیت</heading>
			<blockquote>
				<verse>
					جیون پیارا
					اس نگری کی گلی گلی میں رول رول کر مارا
				</verse>
				<verse>
					رس کا لوبھ لگانے آئے، سندر دیس کے باسی
					کوملتا کی چادر تانے پگ پگ ملی اداسی
					موڑ موڑ پر پیر پسارے ڈگر ڈگر سر مارا
					جیون پیارا
					اس نگری کی گلی گلی میں رول رول کر مارا
				</verse>
				<verse>
					سمرن چھوڑ لگائی خوشبو، رام دیا نہیں پائی
					تن من میلا کر کے چھوڑا، دھونی نئی جمائی
					راس رچائی نئے ڈھنگ سے پہلا بھیس اتارا
					جیون پیارا
					اس نگری کی گلی گلی میں رول رول کر مارا
				</verse>
				<verse>
					رام بھروسے جینا ٹھہرا، جی کا کس بل کھوئیں
					روگ لگا کر اٹھ پہرا ساجن، کیا جاگیں کیا سوئیں
					من کی آنکھیں کھو کر دیکھا، چہوں اور اندھیارا
					جیون پیارا
					اس نگری کی گلی گلی میں رول رول کر مارا
				</verse>
				<verse>
					چھوٹے دانوں کی مالا بھی جپتے جپتے چھوٹی
					برے کام پر ہاتھ اٹھایا اپنی قسمت پھوٹی
					پیچھے بات بگاڑی تم نے، پہلا دوش ہمارا
					جیون پیارا
					اس نگری کی گلی گلی میں رول رول کر مارا
				</verse>
			</blockquote>
		</section>
		<section>
			<heading>مظفرعلی سید</heading>
			<heading>گیت</heading>
			<blockquote>
				<verse>
					<annotation lang="en">
						I am here fighting with ghosts both 
						within and without. IBSEN, ghosts
					</annotation>
					بھاگ مسافر، بھاگ یہاں سے یہ بھوتوں کا ڈیرا
					اس بستی کے رہنے والے منتر سدا چلائیں
					پچھل پیریاں حور بنی، راتوں کو آن ڈرائیں
					چہوں اور اس نگری میں جادو نے جال بکھیرا
					بھاگ مسافر بھاگ یہاں سے یہ بھوتوں کا ڈیرا
				</verse>
				<verse>
					لوک لاج کا ڈھونگ رچائیں، اپنا کام سنوار
					باھر راکھیں پریم کوی کو، پردے چلون ڈار
					طاق طاق پر دیپ جلائیں، من میں گھور اندھیرا
					بھاگ مسافر بھاگ یہاں سے یہ بھوتوں کا ڈیرا
					یہ کٹیا جو نظر پڑے ہے، سندر اور چپ چاپ
					شور بنا یہاں مچی رہے ہے نسدن آپا دھاپ
					ترت چلو اس پاپ دیس سے کیجو ناہیں بسیرا
					بھاگ مسافر، بھاگ یہاں سے یہ بھوتوں کا ڈیرا
				</verse>
			</blockquote>
		</section>
		<section>
			<heading>مظفرعلی سید</heading>
			<heading>گیت</heading>
			<blockquote>
				<verse>
					اب کاہے بھجن کرو
					اپنے من پر بیت چکی ہے، بیتن ہماری
					جوبن مدھ میں مست رہو تم، او متواری
					کس کارن پرائی چوکھٹ پر
					اپنا سیس دھرو
					اب کاہے بھجن کرو
				</verse>
				<verse>
					جس پریمی سے لیو بچائے، اپنا تن من
					دیوی دیوتا کیا دیں اس کو، تیرے کارن
					روکھی سوکھی پراتھنا سے
					کیوں ان کی گود بھرو
					اب کاہے بھجن کرو
				</verse>
			</blockquote>
		</section>
		<section>
			<heading>موج دریا</heading>
			<heading>(یہ بھجن بلاعنوان موج دریا کے قلمی نام سے شائع ہوا)</heading>
			<blockquote>
				<verse>
					دھیان کی مایا دیجو … سیام جی
					دھیان کی مایا دیجو
					جگت گرو، میرا گیان بھی اوگن پلٹ سکے نہ کایا
					روپ انوپ کی دھوپ جلائے، ملے نہ شکتی چھایا
					دیا کا کارن کیجو … سیام جی
					دھیان کی مایا دیجو
					گلی گلی میں شام سویرے، پھر پھر جوگ سنایا
					جا کے کارن سادھو ہوئے وا کا بھید نہ پایا
					جی کی بتھا سن لیجو … سیام جی
					دھیان کی مایا دیجو
					دان ملے تو لیا نہیں جائے لاج رہے سمجھائے
					روپ کی مایا بھائے نائیں من بھی میلا کیا نہیں جائے
					دان پے نہیں ریجھو … سیام جی
					دھیان کی مایا دیجو
				</verse>
			</blockquote>
		</section>
		<section>	
			<heading>موج دریا</heading>
			<blockquote>
				<verse>
					لہریں، من ساگر کی لہریں
					گہری تہ سے اچھل اچھل کر اونچے محل ڈبو دیں
					آشائوں کے محل دو محلے، گیان مان کی چٹانیں
					بہتا پانی مست چال میں کیا اب کو پہچانے
					اپنا کایا روپ بدل کر، پگھل پگھل کر روئیں
					لہریں، من ساگر کی لہریں
					گہری تہ سے اچھل اچھل کر اونچے محل ڈبو دیں
				</verse>
				<verse>
					جگت بھیا سب پانی پانی، دھرتی جل تھل ساری
					ایک ہی بہتے نشے کی دھارا، ایک ہی دھن متواری
					بڑھتے بڑھتے بھو منڈل کو اپنے بیچ سمو دیں
					لہریں، من ساگر کی لہریں
					گہری تہ سے اچھل اچھل کر اونچے محل ڈبو دیں
				</verse>
			</blockquote>
		</section>
		<section>
			<heading>مظفر علی سیّد</heading>
			<heading>ہوری</heading>
			<blockquote>
				<verse>
					کھیل کھیل کر چھوری
					ہم نے
					ہوری رنگ بھری
					من ہی من میں رنگ بساویں، مل کر برج چلیں
					سانوریا کے درسن پاویں، کاہے بیٹھے جلیں
					آنگن میں پچکار چلاویں، منہ پہ گلال ملیں
					نینن میں، سکھی، دھوم مچاویں، کھیلیں من کی ہوری
					ہم نے، کھیل کھیل کر چھوری
					ہوری رنگ بھری
					تیاگ کا بھیس اتارا، سکھی ری، کم کم بندیا لگائیں
					لال ہمارا، کھلار بھئے ہیں، ہم کاہے شرمائیں
					انگ بھجیں رس رنگ میں، آلی، رین دنا
					کیسر عطر ملے بھر بھر جھوری، ساجن دوار چلو ری
					ہم نے کھیل کھیل کر چھوری
					ہوری رنگ بھری
				</verse>
			</blockquote>
		</section>
		<section>	
			<heading>مظفرعلی سید</heading>
			<heading>جواری</heading>
			<blockquote>
				<verse>
					پریم جواری، شاہ جی، بازی بڑی لگائے
					تم کیا جیتو، ہاریو … تن من رہو بچائے
				</verse>
				<verse>
					دو اک بازی جیت کے، ہاتھ کو لیوے روک
					ڈرے چھچھورا ہار سے، بات کرے دو ٹوک			
				</verse>
				<verse>
					پریم جوئے میں، شاہ جی، اندھا دائوں لگائو
					تھوڑا سا کیا جیتا، کچھ کھووو کچھ پائو
				</verse>
				<verse>					
					دو اک بازی جیت کے، چین ذرا نہ آئے
					نشہ جواری آ چڑھا، ہارے بنا نہ جائے	
				</verse>
				<verse>				
					جب تک سانس ہے، شاہ جی کاہے کرو وچار
					جوے جیت کی آس پر، کھا کے چلو ادھار		
				</verse>
				<verse>			
					بازی بڑی لگائیو، ہونی ہو سو ہوئے
					آن گنوا لی پیت میں، آپ جگ میں آور کھوئے			
				</verse>
				<verse>		
					ارے جواری باورے، پل پل دائو لگائے
					اور گنوائے ہاتھ سے، ہار سہی نا جائے				
				</verse>
				<verse>	
					پانسا پلٹ دکھا گئے، ہر دے دائو لگا لے
					پھڑ بازوں کو لوٹنے، نئے کھلاڑی آئے
					پھڑ بازوں سے بھاگیو، لوبھ کو کرو سلام
					جیتا مال بچاونا، کسی کسی کا کام					
				</verse>
				<verse>
					جیتا مال لگاوتے، تھر تھر کانپے ہات
					یا سارا دھن آپنو، یا پھر ساری رمات			
				</verse>
				<verse>		
					دھن کھویا، تن من تجا، اب ہار بڑوں کا نام
					پریم جوا جو جیت لے، تس کے باندھ گلام			
				</verse>
				<verse>		
					ایسا جواری، جو پھڑبازوں پر تھرتھری لالے
					پانسا پلٹ سکے نہ کوئی، چاہے دیپ بجھائے
					جو چاہو کرتا رہو، اپنی جیت نہ مات
					کھیل کا پانسا، شاہ جی، بڑے کھلاڑی مات
				</verse>
			</blockquote>
		</section>
		<section>
			<heading>مظفر علی سید</heading>
			<heading>دیوالی کی جوت جگا لو …</heading>
			<blockquote>
				<verse>
					دیوالی کی جوت جگا لو … اپنے من میں					
				</verse>
				<verse>
					ہارے جواری پچھلے سال کے … نئی امنگیں لائے
					کسی سادھ کے چرن چاٹ کے اشر واد لے آئے
					تم بھی دو اک دائوں لگا لو … شبھ لگن میں
					دیوالی کی جوت جگا لو … اپنے من میں					
				</verse>
				<verse>
					دیپ جلے کونے کونے میں، جگت بھیا اجیارا
					پھڑبازوں نے کوٹھریا کو، لیپ پوت کے سنوارا
					تم بھی نینن نور بسا لو … اس درسن میں
					دیوالی کی جوت جگا لو … اپنے من میں					
				</verse>
				<verse>
					ہاتھ لگی کی جیون مایا، بڑھ بڑھ دائو لگا لو
					سوچ میں ڈوبے کیا سکھ پایا، روگ مٹے تو مٹا لو
					پچھلی ہار کی کسر نکالو … نئے چلن میں
					دیوالی کی جوت جگا لو … اپنے من میں
				</verse>
			</blockquote>
		</section>
		<section>
			<heading>موج دریا</heading>
			<heading>افیمی</heading>
			<blockquote>
				<verse>
					ناری سے من لائیے، جیون پوتھی ودوان
					آٹھ پہر من میں بسے، سوئے جاگے دھیان
				</verse>
				<verse>	
					سپنوں کی دنیا بھلی، اس پیتم کے سنگ
					اس دنیا کی ریت میں، نکست ناہیں انگ
				</verse>
				<verse>					
					سپنوں میں لرجا کروں، من مارے موج ترنگ
					سارا تن جاگو سکھی، جب لاگو انگ سے انگ
				</verse>
				<verse>					
					رہے وہیں حیران سے، آنکھیں کھول اک بار
					برج پری کو دیکھ کے، سینے ٹوٹی تار					
				</verse>
				<verse>
					سانجھ گنوائی سوچ میں، پینک کھوئی رات
					سپنا بھولا، شاہ جی، مینجت رہیے ہات					
				</verse>
				<verse>
					انرا گے جب سے، سکھی، کہیں نت رام رحیم
					اٹھت سکیں نہیں آپ سے، ہاڈوں ہاڈ افیم					
				</verse>
				<verse>
					رتی بھر چنیا بیگم نے پیاس بجھائی تیری
					گگن منڈل کی سیر سہاوے، بھاوے رات گھنیری
					مگر چاندنی کھلی باورے، لائو نیا کھٹ راگ
					جاگ افیمی جاگ					
				</verse>
				<verse>
					وش گولی میں نینن پانی گھول گھول تن گالا
					کیا اتنی سی بات پہ رنجھو، پیو ہلاہل پیالا
					جا گے دیس میں دو اک پل کی پینک تیرا بھاگ
					جاگ افیمی جاگ
				</verse>
			</blockquote>
		</section>
		<section>
			<heading>موج دریا</heading>
			<heading>میٹھے پھل کی شردھا</heading>
			<blockquote>
				<verse>
					تم مورتی ہو، کس دیوی کی، میں جس کی پوجا کرتا ہوں
					کیا کتھا کیرتن، دوہے کبت، کیا بھجن آرتی گاتا ہوں
					کیا بھولے بسرے گیت سجل، کیا سکھ سنگیت سناتا ہوں
					دکھ درد ملا کر، چرنوں میں ہرمل کی دھونی دھرتا ہوں
				</verse>
				<verse>
					تم اندر لوک کی اپسرا ہو، یا برمہا کنڈ کی دیوی ہو
					کوئی رنگ نہیں میری آنکھوں میں، من میں اک روپ تمھارا ہے
					کوئی سپن نہیں میری پلکوں میں، اک تیرا روپ سہارا ہے
					کوئی کھوٹ نہیں اس کے گھٹ پر، جو نس نس کھرا پجاری ہو
					تیرے چرنوں کو میرا ہاتھ لگے تو پائوں کو سرکائو نہیں
					اپنے دل کی اکساہٹ سے، تیرا پتھر دل دھڑکائوں میں
					یا بند کلی سے ہونٹوں تک کوئی میٹھا پھل لے جائوں میں
					میری شردھا سے مکھ موڑو نہیں اور چور بدن کو لجائو نہیں					
				</verse>
				<verse>
					یونہی پوجا پاٹھ کے مندر میں تیوہار منائے جاتے ہیں
					تم دیوی ہو، پر دیوی کو بھی پھول چڑھائے جاتے ہیں
				</verse>
			</blockquote>
		</section>
		<section>
			<heading>مظفر علی سیّد</heading>
			<heading>سہاگ کا گیت</heading>
			<blockquote>
				<verse>
					چندن مانگ بسو … ری دلہنیا
					چندن مانگ بسو
				</verse>
				<verse>					
					سکھ سمپت کا سمے سہانا، ہنس ہنس جگ میں بتائو		
				</verse>
				<verse>			
					بپت سمے بھی دھیان میں راکھو، انت کو کیوں پچھتائو
					رہے پیت کا من میں ٹھکانا، ایسی ریت کرو …
				</verse>
				<verse>
					ری دلہنیا … چندن مانگ بسو
				</verse>
				<verse>
					موتی پیس کے مانگ بھری رہے، بالک گود ہری
					بھاگ سہاگ بھگوان بنا دے، ملیو پیت کھری
					ساجن سنگ نبھی رہے جگ میں لوکن لاج بنو					
				</verse>
				<verse>
					ری دلہنیا … چندن مانگ بسو
				</verse>
			</blockquote>
			<heading>فرہنگ متن</heading>
			<p>مظفر علی سیّد کے جن دوہوں، گیتوں اور بھجنوں کا متن دیا گیا ہے، ان میں ہندی کے زیادہ تر الفاظ غیر مانوس نہیں ہیں جیسے: نار، من، نائو، کومل، پیتم، سکھی، سیج، جوت، برکھا، بھیس وغیرہ وغیرہ۔ تاہم، ان کے ہاں ہندی کے چند الفاظ قدرے نامانوس ہیں۔ ذیل میں ایسے الفاظ کے لغوی مفاہیم دیے جاتے ہیں۔ اس مقصد کے لیے مندرجہ ذیل لغات کومدِنظر رکھا گیا ہے:</p>
			<list>
				<li>۱۔	ہندی اردو لغت از راجیسور راواصغر (لہور: سچیت کتاب گھر، ۲۰۰۳ئ) ۔</li>
				<li>۲۔	جامع اللغات جلد اول (لاہور: اردو سائنس بورڈ) ۔</li>
			</list>
			<heading>دوہے</heading>
			<list>
	            <li>بدیا: علم، دانش، ہنر۔</li>
	            <li>کارنے: سبب، باعث، وجہ۔</li>
	            <li>پوتھی: پستک، کتاب، بہی، صحیفہ۔</li>
	            <li>شمشان: مردے جلانے کا مقام، مر گھٹ۔</li>
	            <li>متھرا: ایک مشہور تیرتھ گاہ کا نام جہاں سری کرشن جی تولد ہوئے۔</li>
	            <li>سمان: برابر، موافق، عزت، توقیر۔</li>
	            <li>سیو: حد، سرحد۔</li>
	            <li>روم: جسم کے باریک بال، رواں۔</li>
	            <li>نیہ: نیتی، ادب۔</li>
	            <li>درپن: آرسی، آئینہ، مراۃ۔</li>
	            <li>ریکھ: تحقیق، دیکھنا۔</li>
	            <li>مورکھ: بے عقل، جاہل، احمق، گول۔</li>
	            <li>بھئے: ڈر، خوف، بیم۔</li>
	            <li>بسیکھ: خاص، امتیاز، خاصیت۔</li>
	            <li>نانگا: ننگا، سادھو ئوں کا ایک فرقہ جو ننگا رھتا ہے۔</li>
	            <li>تجیو: ترک کرنا، تیاگنا۔</li>
	            <li>برن: ذات، مذہب، فرقہ، ہندئوں کے چاروں ورن۔</li>
	            <li>اپرادھی: صاحبِ تقصیر، خطاوار، پاپی۔</li>
	            <li>ہری: پیلا رنگ، شیو جی۔</li>
	            <li>وان: مرکب الفاظ کے ساتھ رکھنا یا ہونا کے</li>
	            <li>معنی دیتا ہے جیسے (گن وان، دھن وان) وغیرہ۔</li>
	        </list>
			<heading>گیت (جیون پیارا …)</heading>
			<list>
	            <li>سمرن: دعائیں جو تسبیح پر پڑھی جاتی ہیں، ورد۔</li>
	            <li>دیا: محبت، عنایت، رحم۔</li>
	            <li>پگ: پیر، قدم، گام، پائے۔</li>
	            <li>راس: شور، غل، ہلہ۔</li>
	        </list>
			<heading>گیت (اب کاہے بھجن کرو)</heading>
            <list>
	            <li>بھجن: لفظی معانی خدمت کے ہیں لیکن عرف عام میں خدا کی تعریف کا گیت۔</li>
	            <li>کا رن: سبب، باعث، موجب۔</li>
	            <li>بیتن: کرایہ، مزدوری، اجرت، چاند، سیم۔</li>
	            <li>سیس: سر، راس، شعلۂ نار۔</li>
	            <li>جوبن مدھ: نئی جوانی، آغازِ جوانی۔</li>
	            <li>پرار تھنا: چاہنا، مانگنا، حمد، مناجا ت۔</li>
			</list>
			<heading>لہریں، من ساگر کی</heading>
			<list>
				<li>آشا ئوں: آشا کی جمع، خواہش، چاہ، آرزو۔</li>
				<li>جگت: چلنے والا، زمانہ، گیتی۔</li>
				<li>گیان: عقل، علم، فہم۔</li>
				<li>بھو منڈل: کرۂ ارض، دنیا۔</li>
				<li>کایا: تن، بدن، جسم۔</li>
			</list>
			<heading>ہوری</heading>
            <list>
	            <li>ہوری: ہندوں کا ایک تیو ہار جو پھاگن کے آخراور بسنت رتوکی ابتدا میں آتا ہے۔</li>
	            <li>رین دنا: رات، شب، غم و اندوہ۔</li>
	            <li>برج: متھرا کا ضلع، یہ مقام سری کرشن جی کے طفلانہ کھیل کود اور ان کے مورد ہونے کی وجہ سے مشہور ہے۔</li>
	            <li>کیسر: زرد رنگ، زعفران، شرزہ کی گردن کے</li>
	            <li>بال۔</li>
	            <li>گلال: زعفران، کیسر۔</li>
	            <li>کُم کُم: کیسر، زعفران، گلال۔</li>
	        </list>
			<heading>جو اری</heading>
			<list>
				<li>دائوں: دائو کی جمع۔</li>
				<li>تس: اس کے پیچھے، اس کے بعد۔</li>
				<li>وچار: سوچ، فکر، غور۔</li>
				<li>آور: ظاہر، نمودار، روشن۔</li>
			</list>
			<heading>دیوالی کی جوت …</heading>
			<list>
				<li>سادھ: خواہش، چاہ ؍ سادھو، سنت، زاہد۔</li>
				<li>درسن: دیکھنا، ظاہر ہونا، ملنا، زیارت۔</li>
				<li>چرن: پگ، قدم، پیر۔</li>
				<li>جوت: آب و تاب، چمک، نور، چراغ کی روشنی۔</li>
				<li>اجیارا: روشن، اجالا۔</li>
			</list>
			<heading>افیمی</heading>
			<list>
				<li>ودوان: پنڈت، عالم، فاضل، دانا۔</li>
				<li>انرا گے: چاند کی سترھویں منزل۔</li>
				<li>سانجھ: شام، مغرب۔</li>
				<li>رنجھو: خوش کرنا، پیار دینا، لال رنگ کرنا۔</li>
				<li>پینک: افیون یا پو ست کے نشے کی اونگھ۔</li>
				<li>چنیا بیگم: افیم۔</li>
				<li>گگن منڈل: کرۂ فلک۔</li>
			</list>
			<heading>میٹھے پھل کی شردھا</heading>
			<list>
				<li>شردھا: اعتقاد، ایمان، بھروسہ، آرزہ۔</li>
				<li>اندر لوک: راجہ اندر کے رہنے کا ملک یعنی بہشت۔</li>
				<li>کیرتن: تعریف، گانا، بھجن، حمد۔</li>
				<li>اپسرا: جنت کی رقاصہ، نہایت حسین عورت۔</li>
				<li>کبت: شاعری۔</li>
				<li>مہا کنڈ: پانی کا وہ چشمہ جوکسی خاص مقدس کام کے لیے معین ہو۔</li>
				<li>آرتی: بھجن جو آرتی کے وقت گایا جاتا ہے۔ حمد، بیاہ کا ایک طریقہ۔</li>
				<li>تیو ہار: خوشی کا دن۔</li>
			</list>
			<heading>سہاگ کا گیت</heading>
			<list>
				<li>سمپت: دھن دولت، کامیابی، اختیار، خزانہ، جوڑ۔</li>
				<li>بالک: شیر خوار بچہ، لڑکا، کودک۔</li>
				<li>بپت: آفت، مصیبت، رنج، خطرہ۔</li>
				<li>ملیہ: ایک پہاڑکا نام جو دکن میں ہے، جہاں عمدہ صندل پیداہوتا ہے۔</li>
			</list>
		</section>
	</body>
</document>