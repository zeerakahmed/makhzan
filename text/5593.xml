<document>
	<meta>
		<title>مکتوباتِ مسعود عالم ندوی: ۶</title>
		<author>
			<name>مسعود عالم ندوی</name>
		</author>
		<original-publication-year>1946</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
    <body>
		<section>
			<p>بسم اللہ الرحمٰن الرحیم</p>
			<p>دارالعروبۃ للدعوۃ الاسلامیۃ</p>
			<p>بلدۃ جالندھر (الہند)</p>
			<p>۲۵؍۱۱؍۶۵ [۱۳] ھ</p>
			<p>مکرمی و محترمی!</p>
			<p>السّلام علیکم ورحمۃ اللہ وبرکاتہ</p>
			<p>امید کہ مزاج گرامی بخیر ہوگا، بھائی جان مولانا مسعود عالم صاحب ندوی کی صحت بحمداللہ پچھلے دنوں کی نسبت اچھی ہے مگر ابھی تک ضعف باقی ہے۔ اس لیے مجھے ہدایت کر دی ہے۔ اسی کی روشنی میں مختصر جواب حاضر خدمت ہے:</p>
			<p>۱- مزید مکاتیب و مخطوطات کا علم نہیں، ورنہ ضرور مطلع کرتا نیز یہ بھی نہیں معلوم کہ اعلام نامہکتب خانۂ آصفیہ کیوں کر پہنچا۔ کتب خانے کی فہرست میں پڑھا تھا اور ایک عزیز کے ذریعہ نقل کروایا تھا (کتب خانۂ آصفیہ کی فہرست کے دوسرے صفحے میں درج ہے۔ صحیح نمبر یاد نہیں۔ غالباً میری یادداشتوں میں درج ہو) حتیٰ کہ میں نے اصل نسخہ بھی نہیں دیکھا۔ اس لیے وثوق سے کہنا مشکل ہے کہ اغلاط اصل ہی کی ہیں یا نقل کرنے والے سے چوک ہو گئی۔ اگر آپ اصل کا فوٹو منگوالیں، تو آسانی ہوگی۔</p>
			<p>امام علی صاحب کے بارے میں بھی، نہیں معلوم کہ وہ مجاہدین کے ساتھ شریک تھے، یا یہیں مقیم تھے۔</p>
			<p>جی ہاں! اس میں کوئی شک نہیں کہ مولوی جعفر صاحب تھانیسری مرحوم کا دارومدار زیادہ تر مولوی عبدالرحیم صاحب کے بیانوں اور معلومات پر ہے۔ میں بھی مولانا یحیٰی علی کے بارے میں غور کر رہا ہوں۔ یہاں کوئی ذریعۂ معلومات نہیں ہے۔ ان شاء اللہ پٹنہ جا کر تحقیق کروں گا اور جناب کو بھی مطلع کروں گا۔</p>
			<p>مثنوی کا نسخہ، اغلب یہی ہے کہ، کہیں نہ کہیں مل ہی جائے گا۔ یوں آپ چاہیں تو نقل بھی کر لیں، بعد میں مطبوعہ نسخہ مل جائے تو دونوں نسخے ہو جائیں گے۔ ان شاء اللہ پٹنہ میں مطبوعہ نسخے کے حصول کی کوشش کروں گا۔</p>
			<p>شکریہ پیشگی قبول فرمائیں۔ دونوں کتابوں پر مفصل نقد و تبصرہ اور بے لاگ رائے کا سختی سے انتظار ہے۔ ناشر صاحب کا بھی خط آیا ہوا ہے کہ کتابوں کا اسٹاک ختم ہو رہا ہے۔ طبع دوم کی اجازت دی جائے۔ لیکن نظرثانی سے پہلے شائع کرنے کا خیال نہیں ہے اور جب صاحبِ علم حضرات کی آرا آجائیں، تو انھیں پڑھ کر نظرثانی کرنے کا ارادہ ہے۔</p>
			<p>اب تک کئی خطوط آچکے ہیں، مگر وہی دوست نوازی کے رنگ میں، اور تازہ معارف میں بھی ریویو آگیا ہے مگر کوئی زیادہ قابلِ التفات نہیں۔ بہرحال آپ کی آزاد رائے اور مفصل معلومات کا سخت انتظار ہے۔</p>
			<p>ضامن شاہ کے واقعے پر غور کر رہا ہوں۔ لیکن یہاں مراجعت اور تحقیق کا سامان کہاں؟ غالباً تذکرۂ صادقہ کے علاوہ وہابی ٹرائل ۱۸۷۱ء میں بھی مذکور ہے۔ لیکن یہ بھی اس وقت یہاں نہیں ہے۔ پٹنہ جانے کے بعد ہی صحیح رائے قائم ہو سکے گی۔</p>
			<p>امید کہ مزاج عالی بخیر ہوگا۔</p>
			<p>والسّلام</p>
			<p>عاجز</p>
			<p>مسعود عالم ندوی</p>
			<p>بقلم: سید محمد قطبی عاجز</p>
		</section>    
    </body>
</document>