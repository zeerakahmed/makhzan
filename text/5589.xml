<document>
	<meta>
		<title>مکتوباتِ مسعود عالم ندوی: ۲</title>
		<author>
			<name>مسعود عالم ندوی</name>
		</author>
		<original-publication-year>1946</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
    <body>
		<section>
			<p>بسم اللہ الرحمٰن الرحیم</p>
			<p>دارالعروبۃ للدعوۃ الاسلامیۃ</p>
			<p>بلدۃ جالندھر (الہند)</p>
			<p>۳؍۱۱؍۶۵ [۱۳] ھ</p>
			<p>مکرمی و محترمی!</p>
			<p>السّلام علیکم ورحمۃ اللہ وبرکاتہ</p>
			<p>آج کا دوسرا گرامی نامہ بھی مل گیا، اس عنایت اور نوازش کا دلی شکریہ! گو اب تک تکلیف کافی ہے، پھر بھی چاہتا ہوں کہ آپ کے پہلے گرامی نامے کے متعلق ضروری گزارشات قلم بند کراہی دوں۔ اللہ تعالیٰ مدد کرے۔</p>
			<list>
                <li>(۱)	سب سے پہلی بات یہ ہے کہ آپ براہ نوازش میری کتاب میں جہاں کہیں بھی کوئی چوک یا لغزش یا مسامحت پائیں، بلاتکلف متنبّہ فرمادیں اور جہاں مزید مطالعے کی ضرورت ہو، اس میں میری رہنمائی فرمائیں۔ میں لکھنے پڑھنے کے معاملے میں ٹھیٹ طالب علم ہوں۔ آپ بے تکلف متنبہ کریں اور جس طرح چاہیں۔ ہر حال میں آپ کا شکر گزار ہوں گا۔</li>
                <li>(۲)	یہ صحیح ہے کہ میں بھی سرحد کی تاریخ اور جغرافیے سے ناواقف ہوں۔ افسوس کہ میری صحت اس قابل نہیں کہ سرحد اور ماورائے سرحد کا سفر کرسکوں۔ اگر آپ اس سلسلے میں کوئی اچھی کتاب یا نقشوں کا پتا [دے] سکیں، تو مزید عنایت ہوگی۔</li>
                <li>(۳)	سید اکبر شاہ صاحب کے بارے میں آپ نے جو کچھ تحریر فرمایا ہے، اسے محفوظ رکھوں گا لیکن نظرثانی آپ کے مفصل تنبیہ نامے کے بعد ہی ممکن ہوگی۔</li>
                <li>(۴)	اعلام نامہ اور مثنوی شہر آشوب میرے پاس موجود ہیں۔ وہ ان شاء اللہ بہت جلد حاضرکردوں گا۔ آپ مہینہ دو مہینہ بھی اپنے پاس رکھ سکتے ہیں۔</li>
                <li>(۵)	تذکرۂ صادقہ کا ’وہ‘ نسخہ مولانا عبدالغفار صادق پوری کا ہے۔ جو حکیم ارادت حسین مرحوم کے پوتے ہیں۔ مولوی عبدالغفار صاحب مزاج کے بہت تیز اور کتابیں دینے میں بہت محتاط ہیں، اگر آپ پٹنہ کا سفر کر سکیں تو کامیابی ممکن ہے۔</li>
                <li>(۶)	انگریزی مآخذ میں سے نمبر ۴ امپیریل لائبریری کلکتہ میں موجود ہے۔ اس کی نقل ڈاکٹر عظیم الدین صاحب (نواسۂ حکیم عبدالحمید مرحوم) نے منگوائی تھی۔ ان کی عنایت سے مجھے وہ نقل کچھ روز کے لیے مل گئی تھی۔</li>
                <li>(۷)	خدا بخش لائبریری پٹنہ میں ہے اور بہت ہی کم یاب ہے۔ لائبریری سے باہر منگوانا مشکل ہے۔ وہاں جا کر آپ اطمینان سے مطالعہ کر سکتے ہیں۔</li>
                <li>(۸)	(کلکتہ ریویو) کے فائل پٹنہ اور کلکتہ کی مختلف لائبریریوں میں ہیں۔ حکومت پنجاب یا یونی ورسٹی لائبریری کے واسطے سے نمبر ۴ اور نمبر ۸ دونوں امپیریل لائبریری کلکتہ سے مستعار منگواسکتے ہیں۔</li>
                <li>(۹)	بمبئی یونی ورسٹی لائبریری میں ہے۔ برادرمکرم سید نجیب اشرف صاحب ندوی کی عنایت سے کچھ دنوں وہ جلد میرے پاس رہی تھی۔</li>
			</list>
			<p>یہ تھا آپ کے گرامی نامے کا اجمالی جواب — یوں میری تمنا ہے کہ لاہور آکر آپ سے اس سلسلے میں مذاکرہ کروں۔ اور آپ نے یہ ”ضامن“ کی ایک ہی کہی۔ الحمدللہ علمی معاملات میں، میں ہر صاحب علم کا خادم ہوں۔</p>
			<p>امید کہ آپ کا مزاج بخیر ہوگا۔</p>
			<p>والسّلام</p>
			<p>عاجز</p>
			<p>مسعود عالم ندوی</p>
			<p>بقلم: سید محمد قطبی عاجز</p>
		</section>    
    </body>
</document>