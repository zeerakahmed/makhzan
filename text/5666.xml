<document>
	<meta>
		<title>خطوط بنام رئیس احمد جعفری: ۸</title>
		<author>
			<name>>عبدالقدوس ہاشمی</name>
		</author>
		<original-publication-year>1968</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بسم اللہ الرحمن الرحیم</p>
			<p>(مئی ۱۹۶۸ئ) ۸						عبدالقدوس ہاشمی</p>
			<p>ادارۂ تحقیقاتِ اسلامی</p>
			<p>اسلام آباد</p>
			<p>رئیس بزمِ محبت</p>
			<p>سلام لا کلام۔ اللہ کرے آپ اپنے موٹاپے کے ساتھ بخیریت پان کھا رہے ہوں اور ایک بہت ہی عمدہ کتاب بھی لکھ رہے ہوں۔</p>
			<p>اچھا سنیے جناب! آپ کی ہدایت مسئلہ مذکورہ ذیل میں مطلوب ہے۔ جواب جلد عنایت فرمائیے۔</p>
			<p>ڈربن کی ایک بہت ہی تعلیم یافتہ شریف خاتون ہیں، کوئی ۵۵ سالہ۔ انھیں اس دور افتادہ مقام جنوبی افریقہ میں بھی اردو زبان کا ذوق نہیں بلکہ اس زبان سے دلی محبت ہے۔ انھوں نے ایک اردو ناول لکھا ہے اور نام رکھا ہے انوکھی آن۔</p>
			<p>اس ناول کا مسودہ مجھے بھیجا ہے اور میں نے ضروری اصلاح بھی کر دی ہے۔ اب وہ اس کی اشاعت چاہتی ہیں۔ ناول تقریباً (۴۰۰) صفحات پر آئے گا۔ وہ چاہتی ہیں کہ کچھ نسخے ان کو رائلٹی میں دے دیے جائیں۔ نقد رائلٹی پر انھیں اصرار نہیں۔</p>
			<p>ناول کیسا ہے۔ بالکل ویسا ہی جیسا کہ ایل آر خاتون کا شمع یا فیاض علی کا شمیم۔ یوپی کے خوش حال زمیندار گھرانے کا ماحول، آج کل کا زمانہ، تعلیم یافتہ عورت و مرد اور مہذب ملازمین۔ خوش حالی اور بے فکری کے ساتھ سوشل اعمال، عشق و محبت وغیرہ وغیرہ۔</p>
			<p>پلاٹ اچھا، نتیجہ خیز، صاف ستھری زبان۔ بہر حال ایک اعلیٰ درجے کا ناول ہے۔ اس سلسلے [میں] آپ میری رائے پر اعتماد فرمائیں۔ اب سوال یہ ہے کہ:</p>
			<p>(۱) آپ اس کے چھپوانے کے سلسلے میں کیا ہدایت دیتے ہیں۔ آپ کے مریدانِ نشرو اشاعت مثلاً غلام علی اینڈ سنز وغیرہ سے معاملہ کیا جائے؟</p>
			<p>(۲) آپ کسی ناشر سے اس سلسلے میں بات کر کے مجھے جواب دے سکتے ہیں۔</p>
			<p>والسلام مع الاکرام</p>
			<p>آج کل یہاں بڑی گرمی ہے اور میں کوہ مری کے دامن میں گرمی سے جھلسا جا رہا ہوں۔</p>
			<p>والسلام</p>
			<p>مولانا حنیف سے آپ کا جی چاہے تو میرا سلام بھی کہہ دیں۔</p>
			<p>ضعیف العمر دعا گو</p>
			<p>عبدالقدوس ہاشمی</p>
		</section>
	</body>
</document>