<document>
	<meta>
        <title>مولانا غلام رسول مہر بنام مولانا سید ابوالحسن علی ندوی</title>
        <author>
            <name>مولانا غلام رسول مہر</name>
        </author>
        <original-publication-year>1944</original-publication-year>
        <publication>
            <name>Bunyad, Volume 7</name>
            <year>2016</year>
            <city>Lahore</city>
            <link>https://gcll.lums.edu.pk/research-publications/bunyad-v-07-2016</link>
            <copyright-holder>Gurmani Centre for Languages and Literature, Lahore University of Management Sciences</copyright-holder>
        </publication>
        <contains-non-urdu-languages>Yes</contains-non-urdu-languages>
    </meta>
    <body>
		<section>
			<annotation lang="en"><p>The Daily Inqilab</p></annotation>
			<p>۱۹۴۴–۹–۱۴</p>
			<p>سید صاحب محترم، دونوں گرامی نامے مل گئے۔ سوالات کے سلسلے میں زحمت فرمائی کابہ دل ممنون ہوں۔ اللہ تعالیٰ جزا دے لیکن یہ سلسلہ تو اب ان شاء اللہ جاری رہے گا۔</p>
			<list>
                <li>(۱)	سید معصوم احمد کا نام بعض جگہ محمد معصوم بھی دیکھا۔ میرا خیال ہے کہ وہ معصوم صاحب کے نام سے معروف ہوں گے۔ واقف کار جانتے تھے کہ ان کا نام معصوم احمد ہے لیکن ناواقف لوگوں نے محمد معصوم کہنا شروع کر دیا تھا۔</li>
                <li>(۲)	سید صاحب کی والدہ ماجدہ کا اسم گرامی اگر بالتحقیق معلوم ہو سکے تو مطلع فرمائیے۔</li>
                <li>(۳)	عام روایت ہے کہ نکاح ثانی کے سلسلے میں جن اقارب نے بی بی ولیہ کو راضی کرنے میں خاص حصہ لیا تھا۔ ان میں سید صاحب کی ایک خالہ بھی تھیں۔ غالباً وصایا میں ان خالہ صاحبہ کو بی بی ولیہ کی ”عمہ“ لکھا ہے لہٰذا میں نے بہ طور خود بعض قیاسات قائم کر لیے تھے۔ خدا کا شکر ہے کہ آج ان کی تصدیق ہو گئی۔</li>
                <li>(۴)	ایک سید محمد کا ذکر سفر حج کے سلسلے میں دو تین مرتبہ آیا ہے۔ مثلاً سید صاحب نے اہل و عیال کو پہلے جہاز پر بھیجا تھا۔ ان کے ساتھ سید محمد گئے تھے۔ غالباً مکہ معظمہ میں داخلے کے وقت بھی اہل و عیال سید صاحب سے علاحدہ ہو گئے تھے اس وقت بھی سید محمد ساتھ تھے۔ اب معلوم ہو گیا کہ یہ سید ابواللیث کے صاحبزادے تھے۔</li>
                <li>(۵)	سید ابواللیث بڑی دیر تک مکہ معظمہ میں مقیم رہے۔ جس شخص نے جدہ پہنچنے پر سید صاحب اور ان کے اقارب کو اس بنا پر اپنی معلمی میں لے لیا تھا کہ تکیہ شریفہ کے حجاج کا وہی معلم ہے۔ اس کے پاس سند کے لیے سید ابواللیث ہی کا مہری مکتوب موجود تھا۔ اس سے ظاہر ہوتا ہے کہ سید صاحب جب حج کے لیے گئے تھے تو سید ابواللیث وہاں موجود تھے۔ لیکن وہ سید صاحب کے ساتھ واپس نہیں آئے۔ اس لیے کہ تذکرۃ الابرار میں لکھا ہے کہ وہ واپس آئے توکوڑیال بندر میں وفات پائی۔ سید صاحب مراجعت کے وقت اس بندرگاہ میں نہیں ٹھہرے تھے۔</li>
                <li>(۶)	کیا سید ابراہیم مرحوم (برادر اکبر سید صاحب) کی کوئی صاحبزادی بھی تھی یعنی ہمشیر سید محمد یعقوب! میں نے ایک جگہ دیکھا ہے کہ سید عبدالرحمن (خواہر زادہ سید صاحب) نے اپنی اہلیہ کو سید صاحب کی بھتیجی بتایا ہے۔ یہ سید ابراہیم کی صاحبزادی ہونی چاہیے یا سید اسحاق کی۔</li>
                <li>(۷)	سید عظیم الدین کی شہادت کے بعد شیرانیوں کے ساتھ جو جنگ ہوئی تھی اس میں ملازمین کے علاوہ اقربا میں سے دو آدمیوں کی شہادت کا بالتصریح ذکر ہے ایک سید محمد اشرف دوسرے سید رحمت اللہ۔ اول کو نواسۂ قدوۃ الاتقیا (شاہ علم اللہ) اور دوسرے کونبیرۂ خال آنحضرت بتایا گیا ہے۔ کیا سید محمد اشرف سید جعفر کے فرزند تھے اور سید اسلم کے بھائی یا سید عبدالرحیم کے فرزند تھے اور سید محمد تقی کے بھائی؟ نیز شاہ علم اللہ کے خال کون تھے جن کے فرزند سید رحمت اللہ تھے؟ اگر خال سے مراد خالو ہیں تو بیان کی ضرورت ہے اگر ماموں ہیں تو ضرورت نہیں۔</li>
                <li>(۸)	ٹونک سے نقل کا انتظار ہے نیز پشاور سے۔ خدا کرے یہ نقلیں جلد پہنچ جائیں۔</li>
                <li>(۹)	سید حمید الدین نے سفر ہجرت کے سلسلے میں جو خط لکھے وہ واقعاتِ سفر ہجرت کے متعلق معلومات کا واحد ذریعہ ہیں۔ ان میں سے دو خط منظورہ میں بھی منقول ہیں (غالباً ۶۰۰ سے ۷۰۰ تک) ان میں سے پہلا شکارپور سے لکھا گیا تھا دوسرا کابل سے۔ شکارپور والے خط کے آغاز میں مرقوم ہے کہ اس سے پیشتر کے حالات پالی یا حیدر آباد سے لکھے جا چکے ہیں۔ اس سے میں نے یہ نتیجہ نکالا تھا کہ سید صاحب ٹونک سے اجمیر، اجمیر سے پالی ہوتے ہوئے امر کوٹ (جسے سید حمید الدین نے عمرکوٹ لکھا ہے) پھر حیدرآباد سندھ گئے۔ میرا خیال ہے کہ یہ خط آپ کے پاس ہوں گے۔ تمام یا بعض۔ بہرحال جن خطوط میں تکیہ شریفہ سے ٹونک تک یا ٹونک سے لے کر پالی تک یا پالی سے لے کر حیدرآباد و سکھر تک کے حالات درج ہوں وہ نقل کرادیجیے۔ خطوط میرے پاس نہیں ہیں نہ کہیں دیکھے ہیں اُن کے ابتدائی فقرے کیسے لکھوں۔</li>
                <li>(۱۰)	شکار پور سے کابل یا پشاور تک کے سفر کے حالات جن خطوں میں درج ہیں وہ منظورہ میں ہیں اگر آپ کے پاس ہوں تو ان کی نقل بھی کرادیجیے، نہ ہوں تو میںاسے یہاں نقل کرالوں گا اور ضرورت ہوئی تو آپ کو بھی بھجوا دوں گا۔</li>
                <li>(۱۱)	اجرت نقل میرے ذمے ہوگی خواہ کچھ ہو بلکہ اگر کوئی صاحب سو دو سو صفحے کی نقل کا کام دیکھ کر اسے معقول سمجھیں اور اختیار فرمالیں تو بہت اچھا ہوگا۔ اسی لیے میں نے مکاتیب منظورہکی نقل کو بھی آپ کی نوازش سے متعلق کرنا چاہا تھا کہممکن ہے نقل کا زیادہ کام دیکھ کر کوئی صاحب اسے بخوشی قبول کر لیں۔ جتنے روپے مقرر ہوں مجھے لکھ بھیجیں، فوراً بذریعہ منی آرڈر بھیج دوں گا۔</li>
                <li>(۱۲)	خلاصۃ المعارف کی نقل مجھے مطلوب ہے نیز نکات الاسرار کی، لیکن ان کے لیے میں آپ کو ابھی تکلیف نہیں دوں گا۔ پہلے سید صاحب کا سیرت کا کام مکمل ہو جانا چاہیے۔</li>
                <li>(۱۳)	میرے پاس وقائع [احمدی ؛ وقائع سید احمد شہید] کا جو نسخہ ہے وہ غالباًآپ نے ملاحظہ فرمایا تھا۔ اس میں سفرمدینہ منورہ کے حالات بالکل نہیں ہیں۔ آپ کے پاس اگر یہ حالات ہوں تو ان کا خلاصہ مطلوب ہے، اس کی نقل کی اجرت بھی میرے ذمے ہوگی۔</li>
                <li>(۱۴)	آپ نے غالباً ایک سابقہ نوازش نامے میں فرمایا تھا کہ شاہ علم اللہ کے دوسرے سفرِ حج کی تاریخ معلوم ہے۔ وہ آپ نے کہاں دیکھی؟ مجھے تو صرف اتنا معلوم ہے کہ اس سفر میں حضرت، حرم پاک کا نقشہ کاغذ پر کھینچ لے آئے تھے اور اسی کے مطابق مسجد تکیہ شریفہ کی بنیاد رکھی تھی، جو ۱۰۸۳ھ میں مکمل ہوئی۔ لہٰذا یہ حج ۱۰۸۳ھ سے دو سال پہلے ہوا۔ کیا معین تاریخ بھی معلوم ہے!</li>
                <li>(۱۵)	سید حسن مُثنّیٰ [امروہوی، م ۲۷ دسمبر ۱۹۶۲ئ] کا پتا اس غرض سے دریافت کیا تھا کہ آپ نے اپنی کتاب میں خلفا کے حالات بیان کرتے ہوئے ان کی ایک تحریر شائع کی ہے جس کا مفاد یہ ہے کہ ایک صاحب نے، میں نام بھول گیا، سید صاحب کے غزوات کو نظم میں مرتب کیا تھا۔ اصل تحریر سے ظاہر ہوتا ہے کہ سید حسن مُثنّیٰ نے وہ کتاب ملاحظہ فرمائی ہے۔ کیا آپ کی سفارش و وساطت سے سید صاحب وہ کتاب عاریتہً مجھے بھجوا سکتے ہیں؟مثلاً آٹھ دس روز کے لیے۔ اگر یہ ممکن نہ ہو تو کیا یہ ممکن ہے کہ میں امروہہ چلا جاؤں اور دو تین روز میں وہ کتاب دیکھ لوں؟</li>
			</list>
			<p>خط بڑا لمبا ہو گیا، معافی چاہتا ہوں۔ لیکن دریافت طلب باتیں آپ سے نہ پوچھوں تو آخر کس کے پاس جاؤں؟</p>
			<p>اُمید ہے مزاج عالی بخیر ہوگا۔ لکھنؤ جائیں تو برادرمحترم کی خدمت میں میراسلام شوق پہنچائیں۔</p>
			<blockquote>
				<verse>
					اے صباگر بجوانانِ چمن باز رسی
					خدمت ما برساں سرو و گل و رَیْحان را
				</verse>
			</blockquote>
			<p>والسّلام</p>
			<p>آپ کا</p>
			<p>مہر</p>
		</section>    
    </body>
</document>