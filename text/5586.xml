<document>
	<meta>
		<title>مکتوبات سید ابوالحسن علی ندوی: ۲</title>
		<author>
			<name>سید ابوالحسن علی ندوی</name>
		</author>
		<original-publication-year>1950</original-publication-year>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
    <body>
		<section>
			<p>لکھنؤ</p>
			<p>۳۷گوئین روڈ</p>
			<p>۶ اپریل ۱۹۵۰ء</p>
			<p>مکرم و محترم، السّلام علیکم ورحمۃ اللہ وبرکاتہٗ</p>
			<p>امید ہے کہ مزاج گرامی بخیر ہوگا، آپ ہندوستان آئے بھی اور تشریف بھی لے گئے، ملنا نہ ہوا۔ ان دنوں جب آپ کا قیام دہلی میں تھا مَیں بہت مصروف اور سفر سے قاصر تھا۔ آپ اگر دوچار دن کے لیے ادھر تشریف لے آتے تو ہم سب سے ملاقات بھی ہو جاتی اور آپ کوتکیہ اور اس کے متعلقات بھی دکھاتے اور روز کہاں آنا جانا ہوتا ہے اور اس سفر کے امکانات روز بروز کم ہوتے جاتے ہیں، ممکن ہے کہ جگہ ہو اور اس کے دکھانے والے اور قبور کا پتا دینے والے نہ رہیں۔</p>
			<p>مشرقی اضلاع کے سفر سے کل واپس ہوا ہوں، اس سلسلے میں مولانا سید جعفر علی صاحبؒ کے وطن مجھوامیر (ضلع بستی) بھی جانا ہوا۔ ان کے اعزہ اور خاندان سے تعلقات ہیں، انھیں کی دعوت پر جانا ہوا۔ وہاں سے خط لکھنے کا ارادہ کیا تھا کہ یادگار رہے، موقع نہ ہوا۔</p>
			<p>کل بھوپال و بمبئی جا رہا ہوں، وقت بہت تنگ ہے اطمینان حاصل نہیں کہ مفصّل سوالات لکھوں، سب سے ضروری بات یہ ہے کہ منظورۃ السعدائ کے اس حصے کی نقل چاہتا ہوں جو جنگ کے حالات اور ”تفصیل ایں اجمال میاں فتح علی عظیم آبادی چنیں بیان می کند (اوکما قال) “ سے شروع ہوتا ہے۔ کتاب میں جو مصارف آئیں اس کے لیے تیار ہوں۔ آپ کی اس عنایت کا مدۃالعمر احسان مند رہوں گا۔ ہم دونوں ایک بادیہ کے رہ نورد ہیں، اور خلوص کی بنا پر ان حجابات سے بلند جو ایک موضوع کے دو مصنّفوں کے درمیان عام طور پر ہوا کرتے ہیں، اوّل تو نااہل و تہی دامن ہوں مگر اگر کچھ بھی ذخیرہ اور معلومات و حالات کا سرمایہ ہے تو بے تکلف پیش ہے۔ آپ کی سابقہ عنایات نے مجھے بھی اس کا عادی بنا رکھا ہے۔</p>
			<p>اگر نقل بہت مشکل ہو (اگرچہ ناممکن نہ ہوگی) تو کیا یہ ممکن ہے کہ ۱۵–۲۰ روز کے لیے کتاب محفوظ طریقے پر بذریعہ ڈاک آجائے اور میں اس کو ایک نظر دیکھ کر اور ضروری نقل و اقتباس کے بعد واپس کر دوں اس سلسلے میں ان شاء اللہ ذمہ داری کے پورے احساس کے ساتھ کام کروں گا۔</p>
			<p>سردست دو سوال جو اس وقت سامنے ہیں نقل کر کے بھیجتا ہوں ان شاء اللہ ۱۵ اپریل کے قریب بمبئی سے واپسی ہو جائے گی۔ توقع ہے کہ اس عرصے میں آپ کا جواب آجائے گا:</p>
			<list>
				<li>
					<p>(۱)	مولوی جعفر علی صاحب لکھتے ہیں ”آنجناب در اواخر شعبان یا غیرہ رمضان ۱۲۳۹ یک ہزار و دو صد و سی و نہ ھجری در وطن رونق افروز شدند و درسال دیگر بتاریخ ہفتم جمادی الثانیہ ۱۲۴۱ [۱۲۴۰] یک ہزار و دو صد و چہل ھجری روز دو شنبہ از دولت خانہ برآمدہ عبور دریاے بستی کردہ“ ۔</p>
					<p>اور مولوی حمید الدین صاحب اپنے مکتوب میں لکھتے ہیں ”تاتحریر عریضۂ ھٰذا کہ روز دو شنبہ دھم ذی الحجہ ۱۲۴۱ھ و روز عیدالضحی است… بعد عبور دریاے اباسین اٹک بدروازہ شرقی بلدۂ شکار پور در باغ شہزادۂ گوہر نزول اقبال داشتہ“ ۔</p>
					<p>آگے کے مکاتیب میں ایک جگہ ”تایوم التحریر کہ نوز دھم شہر ربیع الاول ۱۲۴۲ھجری است“ مرقوم ہے۔ اگر سید صاحب کی ہجرت کی تاریخ جو مولوی سید جعفر علی صاحب نے لکھی ہے یعنی ۷جمادی الثانیہ ۱۲۴۰ھ صحیح ہے توکیاشکارپور پہنچنے تک ایک سال پانچ مہینے کی مدت صرف ہو گئی تھی؟ سفر ہجرت کے آغاز کی تاریخ کے سلسلے میں آپ کی تحقیق کیا ہے، اس کی صحیح تاریخ کیا ہے؟۔</p>
				</li>
				<li>(۲)	مولوی سید جعفر علی نے اپنی ملاقات کے متعلق لکھا ہے: ”این خاکسار بمقام انب مشرف بخدمت حضرت امیرالمؤمنین گردید و شرف بیعت مشرف شد، ماہ صیام سنہ یک ھزار و دو صد و چہل وشش بود“ ۔ کیا ۱۲۴۶ھ کے رمضان میں سید صاحب انب میں تھے؟ انب سے تو آپ بہت آگے بڑھ چکے تھے غالباً اس وقت آپ راج دواری میں تھے۔ مولانا اسمٰعیل صاحب اسی رمضان میں بالاکوٹ پہنچے، آپ اس بارے میں کیا فرماتے ہیں۔ مولوی سید جعفر علی صاحب سید صاحب سے کب اور کہاں ملے اور کتنی مدت ان کے ساتھ گذری؟</li>
			</list>
			<p>اس وقت چند سرسری سوالات لکھ دیے، ان شاء اللہ اطمینان سے اور ضروری باتیں پوچھوں گا۔</p>
			<p>خدا کرے مزاج بعافیت ہو۔</p>
			<p>والسّلام</p>
			<p>خاکسار</p>
			<p>ابوالحسن علی</p>
			<p>۶ اپریل ۵۰ء</p>
		</section>    
    </body>
</document>