<document>
	<meta>
		<title>مولانا شبلی اور سید سلیمان ندوی کا اشتراکِ علمی</title>
		<author>
			<name>محمد حمزہ فاروقی</name>
		</author>
		<publication>
				<name>Bunyad, Volume 5</name>
				<year>2014</year>
				<city>Lahore</city>
				<link>https://gcll.lums.edu.pk/research-publications/bunyad-v-05-2014</link>
				<copyright-holder>Gurmani Centre for Languages and Literature, Lahore University of Management Sciences</copyright-holder>
			</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>مولانا شبلی نعمانی اور سید سلیمان ندوی میںاستاد اور شاگرد کا تعلق تھا اور اس رشتے نے دونوں حضرات کو زندگی بھر کے لیے متاثرکیا۔ استاد ابتدامیں شاگرد کو تصنیف و تالیف کے بارے میں ہدایات دیتے رہے لیکن بعد میں سیرۃ النبیؐ کی تدوین و ترتیب اور تکمیل میں شاگرد کے تعاون کے خواہاں ہوئے۔ شاگردکواستادسے اس درجہ عقیدت تھی کہ انھوں نے نہ صرف استاد کے علمی مقاصد کی تکمیل کی بلکہ مکاتیبِ شبلی، حیاتِ شبلیاور مقالاتِ شبلی مرتب کر کے استاد کے نام کی حیاتِ جاودانی کاسامان کیا۔</p>
			<p>ان دونوں شخصیتوں میں واضح فرق تھا جس کی بنا پر سید سلیمان ندوی، شبلی کی نسبت علمی دنیا میں زیادہ کامیاب رہے۔ دونوں کے علم و فن کا دائرہ متنوع اور وسیع تھا لیکن علمی گہرائی، تحقیق کے جدید انداز اور مغربی علوم تک رسائی میں شاگرد، استاد سے کہیں آگے نکل گئے۔ اس کی بہت سی مثالیں تھیں لیکن یہاں دو مثالوں پر اکتفا کیا جاتا ہے۔ مولانا شبلی کی تصنیف علم الکلام ۱۹۰۳ء میں شائع ہوئی تھی۔ اس کے بعد آپ کی تصنیف الکلام ۱۹۰۴ء میں منظرِ عام پر آئی۔ یہ کتاب قدیم علمِ کلام اور فکرِاسلامی کی بارہ صدیوں کی منتخب اور اجمالی تاریخ تھی۔ شروع میں اختلافِ عقائد کی بحث تھی، پھر عہدِعباسیہ میں عقلی علمِ کلام کی تدوین‘ ترویج اور مخالفت کی تاریخ بیان کی۔ دوسرے دور میںاشاعرہ، امام غزالی، امام رازی کے فکرو فن سے بحث کی تھی۔ تیسرے دور میں ابنِ رشد، ابنِ تیمیہ اور شاہ ولی اللہ کی تعلیمات کا تذکرہ تھا۔ علامہ شبلی علم الکلام سے مطمئن نہ تھے۔ مولانا حمید الدین کو ایک خط میں لکھا، ”میں نے علم الکلام نہایت ناتمام لکھی اور درحقیقت میری تصانیف کا سب سے ناقص حصہ ہے“۔ موضوع کی وسعت اور اسلامی دورکے متکلمین کے افکار و خیالات کو ایک مختصر کتاب میں سمونا ہی نقص کا ایک سبب تھا۔ دوسرا سبب یہ تھا کہ الکلام اورعلم الکلام میں جہاں شبلی جمہورِ مسلمین سے اختلاف کرنے والے اہلِ فکر کی آرا تفصیل سے دے رہےتھے وہیں ایک آدھ مقام پر اہلِ فکر کی رائے اور شبلی کے خیالات اس طرح گھل مل گئے کہ کہ معترضین نے انھیں شبلی کے مذہبی افکار تصور کیا۔ نتیجہ یہ ہوا کہ مئی ۱۹۱۴ء میں جب مولانا شبلی اور علماے دیوبند کا مناقشہ زوروں پر تھا تو دہلی میں مولانا عبدالحق حقانی نے الکلام اورعلم الکلام کی بعض عبارات کی من مانی توجیہہ کرتے ہوئے مولانا شبلی کے خلاف کفر کا فتویٰ جاری کیا۔</p>
			<p>مولانا شبلی مغربی خیالات سے واقف نہ تھے۔ انھوں نے مغربی افکار تک رسائی کے لیے مصری مصنف فرید وجدی پر انحصار کیا۔ فرید وجدی کی ادھ کچری معلومات جب الکلام اورعلم الکلاممیں ظاہر ہوئیں تو معترضین کو مولانا شبلی پر تنقید کا موقع ہاتھ آیا۔ مولانا عبدالماجد دریابادی نے ”ایک طالبِ علم“ کے پردے میں رہ کر جو مضامین الناظر لکھنؤ کے ۱۹۱۰ء کے مختلف شماروں میںلکھے وہ ”الکلام مؤلفہ مولانا شبلی پر تنقیدی نظر“ کے عنوان سے چھپے۔ یہ سلسلۂ مضامین مارچ ۱۹۱۰ء میں شروع ہوا تھا۔ مولانا دریابادی نے مارچ ۱۹۱۰ء کے شمارے میں تحریر کیا۔</p>
			<blockquote>
				<p>الکلام تصنیف تو درکنار صحیح معنوں میں تالیف بھی نہیں کہی جا سکتی بلکہ درحقیقت مصر کے ایک اہلِ قلم فرید وجدی کے خیالات کا اردو زبان میں خلاصہ ہے۔ ہمارے مولانا چونکہ یورپین زبانوںسے ناآشناہیںاس لیے انھوں نے یورپ کے متعلق اپنا تمام سرمایۂ معلومات فرید وجدی کے خزانۂ خیالات سیقرض لیا۔ افسوس ہے کہ مولانا نے انتخاب میں غلطی کی۔ فرید وجدی کو مذہبی جماعت میں خواہ کسی حیثیت سے علامہ تسلیم کیا جاتا ہے لیکن یورپ اور مشرق کے درمیان سفیر ہونے کی حیثیت سے وہ نہایت ناقابلِ اعتماد و غیر معتبر ہے۔</p>
			</blockquote>
			<p>مولانا شبلی اس تنقید سے ناراض نہیں ہوئے۔ انھوں نے ”طالبِ علم“ کے پردے میں چھپے عبدالماجد کو پہچان لیا اور ۱۹۱۲ء میں جب آپ نے سیرتِ نبویؐ مرتب کرنی شروع کی تو انگریزی تصانیف سے معلومات اخذ کرنے کے لیے پچاس روپے ماہوارپر مولاناعبدالماجدکی خدمات حاصل کیں۔</p>
			<p>مولانا سید سلیمان ندوی نے ۳۳۔ ۱۹۳۲ء میںخیام لکھی۔ اس تصنیف میں سید صاحب نے مغرب اور مشرق کے مآخذ سے استفادہ کیا۔ خیام کی رباعیات میں الحاقی عناصر کی نشان دہی کی اور مغربی دنیا نے جو غلط فہمیاں پھیلائی تھیں ان کا ازالہ کیا۔ آپ نے بنیادی مآخذ کی مدد سے خیام کی زندگی اور تصانیف کے وہ پہلو نمایاںکیے جو عوام اور خواص کی نظروں سے اوجھل تھے۔ مستشرقین نے خیام کے متعلق پروپیگنڈا کیا تھا کہ وہ شراب اور عورتوں کا رسیا تھا۔ اس کی رباعیات، جن میں الحاقی عناصر خاصی تعداد میں تھے، ان کے مطالعے سے اس تاثر کو فروغ ملتا تھا لیکن سید صاحب نے اس کے دیگر علمی کارنامے اور تصانیف دریافت کیں۔ خیام کے فلسفیانہ افکار سے بحث کرنے کے بعد سید صاحب نے اسے راسخ العقیدہ مسلمان عالم ثابت کیا۔ سید صاحب نے جس عرق ریزی سے مشرق و مغرب کے ”ماہرینِ خیام“ کا تجزیہ کیا اور نقد و تجزیہ کے بعد اصل خیام کو دریافت کیا اس میں حدیث سے وابستگی کا بھی دخل تھا اور استنباطِ نتائج میں روایت و درایت کے اصول استعمال کیے تھے اور تحقیق کو درجۂ کمال تک پہنچایا۔</p>
			<p>مولانا شبلی اگر غایت درجہ جذباتی اور ذکی الحس تھے تو ان کے برعکس سید سلیمان ندوی متحمل مزاج تھے۔ وہ ٹھنڈے دل و دماغ سے حالات کا جائزہ لیتے اور کسی جھگڑے میں الجھے بغیر مقاصدِ علمی کی تکمیل میں مصروف رہتے جب کہ شبلی میں رزم آرائی اور خود کو نمایاں رکھنے کا جذبہ اتنا شدید تھا کہ وہ علی گڑھ کالج اور ندوۃ العلماء میں معاصرین اور شرکاسے الجھ گئے اور مخالفت کی انتہاکو چھو لیا۔ علی گڑھ کالج سے مستعفی ہونے کے بعد ان کا دعویٰ تھا کہ وہ جدید اور قدیم علوم کے ماہرین کو یکجا کریںگے۔ ۱۸۹۸ء میں علی گڑھ کالج سے مستعفی ہوئے تو نظم اور نثر دونوں میں علی گڑھ تحریک کی مخالفت کی۔ ۱۹۰۵ء میں جب آپ نے ندوۃ العلماء سے وابستگی اختیار کی تو اس کا محرک جدید و قدیم علوم کے امتزاج کے علاوہ پسِ پردہ علماکی قیادت اور علی گڑھ تحریک کو نیچا دکھانے کی آرزوتھی۔</p>
			<p>شبلی نے جب ندوۃ العلماء کی نظامتِ تعلیم قبول کی تو ان کے وجود سے ندوہ کو بہت سے فائدے پہنچے۔ معیارِ تعلیم بلند ہوا۔ نصاب میں انگریزی اور جدید علوم کا اضافہ ہوا۔ ندوۃ العلماء کے لیے مختلف ریاستوں اور شخصیات نے چندے دیے جن کی مدد سے زمین خریدی گئی اور عمارات تعمیر کی گئیں۔ ندوہ کے سالانہ جلسوں میں مقتدر شخصیات شریک ہوئیں اور اس ادارے نے تیزی سے ترقی کی منزلیں طے کیں۔ اس کے ساتھ ہی مولانا شبلی کی تیز روی، مقاصد کے جلد پورا ہونے کی آرزو اور قدیم مکتبِ فکرکے علماکے مقابلے میں برتری کا احساس‘ شرکاے ندوہ کی رنجش اور مخالفت کے موجب بنے۔ ۱۹۱۲ء میں جب انھوں نے سیرتِ نبوی کے عظیم الشان منصوبے پر کام شروع کیا اور انھیں بھوپال اور حیدر آباد دکن کا مالی تعاون میسر آیا تو انھوں نے ارکانِ ندوہ سے آویزش کی راہ اپنائی اور بین الاقوامی اور مقامی سیاست میں دخل دینے لگے۔ انھیں لیگ کی روش قابلِ اعتراض نظر آئی اور کانگرس کے مقاصد میں ملتِ اسلامیہ ہند کی فلاح نظر آئی۔ گو انھیں سیاسیات کے بکھیڑوں میں الجھانے میں ابوالکلام آزاد کا زیادہ دخل تھا۔ اس کا نتیجہ یہ نکلا کہ وہ سیرتِ نبوی کی تدوین کو زیادہ وقت نہ دے پائے اور ڈیڑھ جلد سے زیادہ نہ لکھ پائے۔ جب انھیں اس زیاں کا احساس ہوا تو اس وقت عمر کی نقدی تمام ہونے والی تھی۔ اس موقعے پر انھوں نے رفقا کو جمع کیا اور دارالمصنفین اور شبلی اکیڈمی کی تاسیس کے لیے مالی انتظامات کیے۔</p>
			<p>سید سلیمان ندوی ندوۃ العلماء کے ۱۹۰۰ء کے اجلاسِ پٹنہ سے بہت متاثر ہوئے۔ اس وقت آپ کی عمر سولہ سال تھی۔ اس میں ملک کے ممتاز علما، مشائخ اور جدید تعلیم یافتہ افراد شریک ہوئے تھے۔ سید صاحب اس اجلاس سے اس قدر متاثر ہوئے کہ کئی مقامات پر اس کا ذکر کیا اور اسی اجلاس سے ان کے دل میں ندوۃ العلماء میں تعلیم حاصل کرنے کا جذبہ بیدار ہوا۔ اجلاس کے مقررین اور منتظمین میں جسٹس شرف الدین، سید علی امام، سید حسن امام، نصیر حسین بیرسٹر اور شیخ عبدالقادر قابلِ ذکر تھے۔ اس اجلاس میں جدیدو قدیم مکتبِ فکرکے افراد آنے والے دور کے مسائل کا حل دریافت کر رہےتھے۔ اس وقت جدید اور قدیم میں اس قدر واضح تفریق نہ تھی جس کے مظاہربعد کے دور میں نظر آئے۔ سید حسن امام صاحب کی تقریر کے بے محل فقرے پر علماے کرام ناراض ہوئے توشاہ سلیمان پھلواری نے صورتِ حال کو سنبھالا اور فرمایا کہ آج پہلا موقع ہے کہ نئے اور پرانے مل رہے ہیں۔ ایک دوسرے سے شکوے ہو رہے ہیں، بدگمانیاں دور ہو رہی ہیں۔ پھر ایک دو فقروں کے بعد حافظ کا یہ شعر پڑھا:</p>
			<blockquote>
				<verse>
					للہ الحمد میانِ من واو صلح فتاد
					حوریاں رقص کناں نعرۂ مستانہ زدند
				</verse>
			</blockquote>
			<p>اس اجلاس میں نصیر حسین بیرسٹرنے پرجوش و پر تاثیر تقریر کی۔ عالم یہ تھا کہ صدرسے لے کر سامعین تک سب رو رہےتھے۔ شاہ سلیمان پھلواری نے جب لوہا گرم دیکھا تو ندوہ کے لیے چندے کی اپیل کر دی، جس کا خاطر خواہ اثر ہوا۔ نصیر حسین صاحب نے اپنا کوٹ، ویسٹ کوٹ، گھڑی اور جو کچھ ان کی جیبوں میں تھا، ندوہ کی نذر کر دیا۔ یہ دیکھتے ہوئے سلیمان شاہ پھلواری نے ایک شعر پڑھا جس کا ایک مصرع درجِ ذیل ہے۔</p>
			<blockquote>
				<verse>
					وقت آں آمد کہ من عریاں شدم
				</verse>
			</blockquote>
			<p>ہر طرف سے روپے، کپڑے، گھڑیاں اور زیورات برسنے لگے۔ جلسے میں شاہ امداداللہ مہاجر مکی کے خلیفہ بھی شریک ہوئے۔ ان کے سر پر پیر کی دستار تھی۔ جوش میں آکر انھوں نے دستار اتار دی۔ یہ دستار نیلام ہوئی تومولانا حبیب الرحمن شروانی نے اسے خرید لیا۔</p>
			<p>شیخ عبدالقادر نے قومی کتب خانہ کے قیام کی تجویز پر لکھی ہوئی تقریر پڑھی اور اپنی جادوبیانی سے مجمع کو مسحور کیا۔ اسی جلسے میں شیخ صاحب نے مخزن کا اشتہار بھی پیش کیا جو اپریل ۱۹۰۱ء میں لاہور سے نکلنے والا تھا۔ شیخ صاحب کی دلچسپ تقریر نے سید صاحب کے دل میں فنِ تقریر کی جوت جگائی اور ندوۃ العلماء میں بطور طالبِ علم داخلہ لینے کی خواہش کو اکسایا۔</p>
			<p>ندوۃ العلماء کا ابتدائی تخیل مولانا سید محمد علی مونگیری نے ۱۸۹۲ء میں مدرسہ فیضِ عام کانپور کے سالانہ اجلاس میں پیش کیا تھا۔</p>
			<list>
                <li>۱۔	اس تحریک کی اساس علی گڑھ کی جدید تعلیم کے برخلاف دینی تعلیم تھی۔</li>
                <li>۲۔	اس میں دینی علوم کے ساتھ حالاتِ زمانہ اور جدید دور کی مقتضیات سے واقفیت پر زور دیا گیا تھا۔</li>
                <li>۳۔	تحریک کا مزاج سیاسی و ہنگامی کے بجائے علمی و فکری تھا۔</li>
                <li>۴۔	ندوۃ العلمائ کی تحریک کا آغاز اصلاح و ترقیِ نصاب سے ہوا تھا، بالخصوص درسِ نظامی میں زمانے کے تقاضوں کے مطابق تبدیلیاں لانے پر زور دیا گیا۔</li>
                <li>۵۔	ندوۃ العلمائ میں تجویز پیش کی گئی کہ ’’انگریزی زبان اور بقدرِ ضرورت جدید علوم کو نصاب میں داخل کیا جائے اور ان کو دینیات اور عربی علوم و فنون کے ساتھ پڑھا یا جائے‘‘۔</li>
			</list>
			<p>۲۷ اکتوبر ۱۸۹۵ء کو ”انجمن آلِ ہاشم“ کا جلسہ کانپورمیں ہوا۔ مولوی سید خلیل الرحمن رئیس نے جلسے کی صدارت کی۔ انجمن کے سیکریٹری مولانا سید عبدالحئی نے انجمن کے مقاصد بیان کیے۔ انھوں نے ایک دارالمطالعہ اور ندوۃ العلماء کے قیام کی تجویز پیش کی اور ”انجمن آلِ ہاشم“ کو ندوۃ العلما میں ضم کر دیا۔ اس جلسے میں مولانا سید محمد علی، مولانا شبلی، مولانا عبدالحق حقانی، مولانا سید ظہور الاسلام، مولانا ابراہیم آروی، مولانا شاہ محمد سلیمان پھلواری قابلِ ذکرتھے۔</p>
			<p>۲۵دسمبر ۱۸۹۵ء کے جلسۂ انتظامیہ میں سید محمد علی مونگیری ناظم ندوۃ العلماء منتخب ہوئے اور مولانا سید عبدالحئی مدد گار ناظم مقرر ہوئے۔ ندوۃ العلماء کا دفتر ۲ ستمبر ۱۸۹۸ء کو کانپور سے لکھنؤ منتقل ہوا۔ دارالعلوم ندوہ کا افتتاح شاہ نجم الدین فتح پوری کے ہاتھوں ہوا تھا۔ منشی احتشام علی کاکوری نے ایک عمارت ”خاتون منزل“ خرید کر دارالعلوم کے لیے وقف کر دی۔ یہیںکتب خانہ بھی منتقل ہو گیا۔ عمارت حاصل ہوتے ہی ابتدائی درجات میں تعلیم کا آغاز ہوا۔ کانپور سے لکھنؤ دارالعلوم کی منتقلی کے محرک اور تجویز کنندہ شاہ سلیمان پھلواری تھے۔</p>
			<p>سید سلیمان ندوی فروری ۱۹۰۱ء میں دوسرے درجے میں داخل ہوئے۔ ان کے ماموں زاد بھائی سید نجم الہدیٰ بھی ان کے ساتھ دوسرے درجے میں داخل ہوئے۔ اس زمانے میں لکھنؤ میں شعرو سخن کا دور دورہ تھا، اس ماحول سے سید صاحب بھی متاثر ہوئے۔ ندوہ میں ان کے ہم درس صدیق حسن مانک پوری تھے جو نبیرۂ امیر مینائی جلیل مانک پوری کے صاحبزادے تھے۔ ان کے زیراثر سید سلیمان ندوی کا شاعری میں امیر مینائی کی طرف رجحان ہوا۔</p>
			<p>اس زمانے میں دوسرے درجے میں فقہ، فرائض، منطق اور حساب کی تعلیم دی جاتی تھی۔ تیسرے درجے میں فقہ اور منطق کے علاوہ ادب اور فلسفہ کی تعلیم دی جاتی۔ ان مدارج کی تعلیم مفتی عبداللطیف سے متعلق تھی۔ چوتھے درجے میں منطق، فلسفہ، ادب، کے ساتھ حدیث کی تعلیم دی جاتی۔ اس کے اسباق مولانا حفیظ اللہ کے ذمہ تھے۔ چاروں درجوں کی تعلیم کی مولانا محمد فاروق چڑیا کوٹی نگرانی کرتے تھے۔ آپ منطق، ادب اور معقولات کے ماہر تھے اور سمجھانے کا انداز اس قدر دلنشین تھا کہ مشکل مسائل کو طلبہ کے لیے پانی کر دیتے۔ انھوں نے سید سلیمان پر خاص توجہ کی۔ وہ مولانا شبلی کے بھی استاد رہےتھے۔ سید صاحب کے ایک استاد مولانا عبدالشکور مدیرالنجم تھے۔</p>
			<p>سید سلیمان نے بچپن میں شاہ سلیمان پھلواری سے ابتدائی منطق کے اسباق پڑھے تھے، ۱۹۰۲ء میں جب شاہ سلیمان ندوۃ العلماء میں معتمدِ تعلیمات منتخب ہوئے اور لکھنؤ میں مستقل قیام فرمایا تو سید سلیمان ان کی حوصلہ افزائی کے سزاوار ٹھہرے اور شاہ سلیمان نے علمی ترقی میں سید سلیمان کی معاونت کی۔ اسی زمانے میں نواب محسن الملک دارالعلوم ندوہ کے معائنے کے لیے آئے تو شاہ سلیمان پھلواری نے سید سلیمان اور مولانا ظہور احمد وحشی کو امتحان کے لیے پیش کیا۔ سید سلیمان نے محسن الملک کی خدمت میں عربی میں قصیدہ پیش کیا لیکن نواب صاحب اس سے متاثرنہ ہوئے اور انھوں نے اس دور کے مشہور عربی اخبارات اللوا اورالموئید منگوائے۔ سید سلیمان نے انھیں نہ صرف پڑھا بلکہ اردو میں ترجمہ بھی کیا تونواب صاحب بہت خوش ہوئے اور شاہ صاحب بھی بے حد محظوظ ہوئے۔ اس زمانے کے اخبارات وکیل، وطن اورکرزن گزٹ میں نواب صاحب کے معائنے کی کیفیت چھپوائی اور بطورِ خاص سید سلیمان ندوی کا ذکر کیا۔ ان کی تحریر کا ایک فقرہ یہ تھا کہ ”ملک و ملت کی خدمت کے لیے اِن شاء اللہ صوبہ بہار ہر دور میں ایک سلیمان پیش کرتا رہے گا“۔</p>
			<p>فروری ۱۹۰۲ء میں دارالعلوم ندوہ میں ابتدائی تین درجوںکے بعدچوتھا درجہ ”متوسط سال اول“ کے نام سے کھلا۔ جنوری ۱۹۰۳ء میں متوسط کے دوسرے درجے کااور جنوری ۱۹۰۴ء میں متوسط کے تیسرے درجے کا افتتاح ہوا۔ مولانا شبلی نعمانی اکتوبر ۱۹۰۲ء میں امر تسر سے ہوتے ہوئے لکھنؤ آئے اور ندوۃالعلماء میں ایک تقریر کی جس میں جدید اور قدیم دونوںگروہوں پر ندوہ کی ضرورت ثابت کی اور فرمایا کہ اب ایسی درس گاہ کی ضرورت تھی جو نیا علم الکلام پیدا کرے اور علما کو نئے علوم و فنون کی تعلیم دے۔ اس کے بعد آپ نے ”ختم نبوت“ کے موضوع پر تقریر کی۔ اسی موقعے پر علامہ شبلی نعمانی اور سید سلیمان ندوی پہلی مرتبہ ملے۔</p>
			<p>سید محمد علی مونگیری نے ندوۃ العلماء کے اندرونی اختلافات سے تنگ آکر ۱۹ جولائی ۱۹۰۳ء کو نظامت سے استعفا دے دیا۔ ۴ جنوری ۱۹۰۴ء کے جلسے میں طے ہوا کہ ندوۃ العلماء کا دفتر شاہ جہاں پور منتقل کیا جائے۔ اسی دور میں رسالہ الندوہ اگست ۱۹۰۴ء میں جاری ہوا۔ اس کا دفتر شاہ جہاں پور میں تھا اور رسالہ آگرہ کے مطبع مفیدِ عام میں قادر علی خاں صوفی کے زیر اہتمام چھپتا تھا اور دفتر ندوۃ العلماء شاہ جہاں پور بھجوایا جاتا تھا۔ رسالے کے مدیر علامہ شبلی نعمانی اور مولانا حبیب الرحمن خاں شروانی تھے اور مولانا سید عبدالحئی اس کے مینیجرتھے۔</p>
			<p>۱۹۰۳ء میں ندوۃ العلماء کی انتظامیہ نے مولانا شبلی سے درخواست کی کہ وہ دارالعلوم کے معتمدِ تعلیم بن جائیںاور لکھنؤ میں قیام فرمائیں۔ مولانا شبلی جولائی یا اگست ۱۹۰۱ء میں حیدر آباد دکن میں سر رشتۂ علوم و فنون سے وابستہ ہوئے تھے اور فروری ۱۹۰۵ء میں اس سے الگ ہوئے۔ ۱۹۰۵ء میں مولانا شبلی کی ندوہ سے بحیثیت ناظمِ تعلیم وابستگی اصلاحِ نصاب سے مشروط تھی۔ مدراس کے جنوری ۱۹۰۴ء کے اجلاس میں مولانا عبدالحئی ناظمِ ندوہ اور ملا عبدالقیوم حیدر آبادی پر مشتمل سب کمیٹی نے مولانا شبلی کی اکثر ترامیم منظور کر لیں اور ۱۹۰۵ء سے انگریزی کی تدریس طلبہ کے لیے لازم کر دی گئی۔</p>
			<p>مولانا شبلی غضب کے مردم شناس تھے۔ وہ عام طلبہ پر ضرورت سے زیادہ توجہ نہ دیتے لیکن جن طلبہ میں علمی صلاحیت پاتے وہ التفاتِ خصوصی کے حق دار ٹھہرتے، انھیں تحریر و تقریر کی مشق کراتے، تحقیق کی رغبت دلاتے۔ انھوں نے مولوی ضیاء الحسن کو حیدرآباد دکن سے ۴جنوری ۱۹۰۴ء کو ایک خط میں لکھا:</p>
			<blockquote>
				<p>میں چاہتاہوں کہ چند روز تک آپ کا اور میرا ساتھ رہتا تاکہ میں ادب اور فلسفے کی بعض کتابیں آپ کو پڑھاتا اور مضمون نگاری کی تعلیم دیتا۔ دیکھیے کب خدا موقع لاتا ہے۔</p>
			</blockquote>
			<p>مولانا شبلی کو یہ خدا ساز موقع اپریل ۱۹۰۵ء میں میسر آیا جب آپ ناظم تعلیم بن کر ندوہ میں وارد ہوئے اور انھوں نے ضیاء الحسن اور سید سلیمان کوعلم الکلام، معقولات اور اعجاز القرآن کے اسباق دینے شروع کیے۔ اسی دور میں مولانا ابوالکلام آزاد ندوہ میں شبلی کے پاس مقیم تھے۔ مولانا حمید الدین فراہی مولانا شبلی سے ملنے آتے اور ہفتوں گھرکا راستہ بھول کر وہیں رہتے۔ وہ طلباے ندوہ کو جدید فلسفے اور قرآن کا سبق دیتے۔ ابوالکلام آزادالندوہ کے مددگار ایڈیٹر تھے۔ بعد میں ندوۃ العلماء نے انھیں مجلسِ انتظامی کا رکن بنایا۔ مولانا عبداللہ عمادی مدیرالبیان بھی لکھنؤ میں رہتے تھے اور اکثر مولانا شبلی کی علمی صحبتوں میں شریک ہوتے۔</p>
			<p>ضیاء الحسن علوی کے پاس مصرو شام کے عربی رسائل اور جدید تالیفات آتی تھیں۔ مولانا شبلی نے علوی اور سید سلیمان ندوی کو بعض مضامین کی تلخیص اور ترجمے کی ہدایت کی۔ سید صاحب نے جرجی زیدان کی تصنیف اللغۃ العربیۃ کا خلاصہ اور ترجمہ کیا جو مضمون کی شکل میں جنوری ۱۹۰۵ء کے الندوہ میں شائع ہوا۔ سید سلیمان ندوی نے ۱۹۰۷ء میں رسمی تعلیم کی تکمیل کی۔ مارچ ۱۹۰۷ء میں رفاہِ عامہ لکھنؤ کے وسیع ہال میں جلسۂ دستار بندی منعقد ہوا جس کی صدارت مولانا غلام محمد ہوشیار پوری نے کی۔ جلسے میں جدید و قدیم تعلیم یافتہ سب آئے تھے۔ مولانا شبلی نے موقعے کی مناسبت سے سید سلیمان ندوی اور ضیاء الحسن علوی کو تقاریر کے لیے تیار کیا۔ سید صاحب نے جدید اور قدیم علوم کے موازنے پر تقریر کی۔ اثناے تقریرایک صاحب نے اُٹھ کر کہا کہ ”اگر یہ تقریر عربی میں کریں تو بے شبہ ندوہ کی تعلیمی کرامات کا ہم یقین کریں گے“۔ مولانا شبلی نے مولانا سید عبدالحئی کی معرفت سید صاحب سے دریافت کیا کہ تم تقریر کر سکتے ہو ؟سید صاحب نے آمادگی کا اظہار کیا۔ خواجہ غلام الثقلین نے ”ہندوستان میںاسلام کی اشاعت کیوں کر ہو“ کا موضوع دیا۔ سید سلیمان نے فی البدیہہ تقریر کی اور سامعین کی داد وصول کی۔ مولانا شبلی نے جوشِ مسرت میں عمامہ سر سے اتار کر سید سلیمان کے سر پر باندھ دیا۔</p>
			<p>دارالعلوم ندوۃ العلماء نے اگست ۱۹۰۴ء میں علمی مجلہ الندوہ جاری کیا اور مولانا شبلی اور مولانا حبیب الرحمن خاں شروانی کو اس کی ادارت پر مامور کیا۔ جون ۱۹۰۵ء میں یہ رسالہ لکھنؤ کے عبدالعلی آسی کے مطبع ”اصح المطابع“ میں چھپنے لگا اورالبیان کے مدیر عبداللہ عمادی اس کے ایڈیٹر منتخب ہوئے۔ اکتوبر ۱۹۰۵ء سے مارچ۱۹۰۶ء تک ابوالکلام آزاد اس کے نائب مدیر رہے۔ اس کے بعد آزاد امرتسر جا پہنچے اوروکیل کے مدیر مقرر ہوئے۔</p>
			<p>آزاد کے جانے کے بعدالندوہ کی نائب ادارت کا بارِ امانت سید سلیمان ندوی کے کندھے پر ڈالا گیا اور انھوں نے اس ذمہ داری کو مارچ ۱۹۰۸ء تک نبھایا۔ اپریل۱۹۰۸ء سے جولائی ۱۹۰۸ء تک یہ رسالہ مولانا عبداللہ عمادی کی زیر ادارت رہا۔ اگست ۱۹۰۸ء سے فروری ۱۹۱۰ء تک سید سلیمان ندوی ادارت کے فرائض انجام دیتے رہے۔ ان کے بعد مولانا عبدالسلام ندوی نے مارچ ۱۹۱۰ء سے جولائی ۱۹۱۱ء تک فرائضِ ادارت انجام دیے۔ سید سلیمان ندوی نے تیسری مرتبہ اگست۱۹۱۱ء میں اس کی ادارت قبول کی اور مئی ۱۹۱۲ء تک وہ اس کے مدیر رہے تا آں کہ ندوۃ العلماء میں علما کی کش مکش رنگ لائی اور شبلی اور ان کے رفقاالندوہ سے دست کش ہو گئے۔ اس کے بعد کچھ عرصہ مولوی عبدالکریم اس کے مدیر ہوئے۔ ان کے بعد اکرام اللہ ندوی نے اس کی ادارت کی اور ۱۹۱۶ء میں یہ رسالہ فنا کے گھاٹ اتر گیا۔ الندوہ کا علمی وقار جو شبلی، مولانا حبیب الرحمن اور ان کے رفقا نے قائم کیا ان کی رخصتی کے ساتھ ہی جاتا رہا۔</p>
			<p>الندوہکی ادارت مولانا شبلی اور مولانا شروانی کے پاس رہی لیکن اس کے نائب مدیر عموماً مولانا شبلی کے شاگرد ہوتے۔ شاگردوں کی حوصلہ افزائی، انشا پردازی کی مشق اور علمی و ادبی تربیت کے لیے مولانا شبلی ان سے مضامین لکھواتے اور رسالے میں شائع فرماتے۔ مولانا حمید الدین فراہی کی اقسام القرآنکا خلاصہ اپریل۱۹۰۶ء کے الندوہ میں شائع ہوا۔ سید سلیمان ندوی کے مقالات ۱۹۰۷ء سے ۱۹۱۲ء کے الندوہ میں چھپتے رہے۔ سید صاحب نے مولانا شبلی کی رہنمائی میں تصنیفی مراحل طے کیے۔ رفتہ رفتہ مضامین میں سید صاحب کا اپنا رنگ نمایاں ہوتا گیا۔</p>
			<p>مولانا شبلی جب دارالعلوم ندوۃ العلماء میں معتمدِ تعلیم مقرر ہوئے تو انھوں نے اصلاحِ نصاب اورمعیارِ تعلیم پر خاص توجہ دی۔ ندوہ کی وسعت و ترقی کے لیے مختلف ریاستوں اور شخصیات سے عطیات وصول کیے۔ ابتدا میں ندوۃ العلماء کی مستقل آمدنی نہ تھی، سالانہ جلسوں اور سفرا کے دوروں سے جو چندہ وصول ہوتاان سے دارالعلوم کے اخراجات پورے کیے جاتے۔ ریاست حیدر آباد نے نواب وقارالامرا کے عہدِ وزارت میں نواب وقار نواز جنگ مولوی وحید الزماں کی کوشش سے ۱۹۰۰ء میں پچاس روپے ماہانہ دفترِ ندوہ کے لیے اور پچاس روپے ماہوار ناظم ندوہ سید محمد علی مونگیری کے لیے مقرر کیے تھے۔ ناظم ندوہ نے بکمالِ ایثار اپنا وظیفہ ندوہ کو منتقل کر دیا تھا۔ ۱۹۰۴ء میں بہاولپور کے نواب بہاول خاں عباسی نے تین سو روپے سالانہ مدرسے کے غریب طلبہ کے لیے بطور امداد مخصوص کیے۔</p>
			<p>ریاست بھوپال کے شعبۂ تعلیم میں منشی محمد امین ملازم تھے۔ یہ زیادہ پڑھے لکھے نہ تھیلیکن سازشوں اور ریشہ دوانی میں مہارت رکھتے تھے۔ ان اوصاف کے باوجود مولانا شبلی کے دوست تھے اور ان کے علمی مقاصدسے ہمدردی رکھتے تھے۔ انھوں نے مشورہ دیا کہ ندوہ کی امداد کے لیے مولانا شبلی والیۂ بھوپال سلطان جہان بیگم سے ملیں۔ چنانچہ آپ اکتوبر ۱۹۰۵ء میں والیہ صاحبہ سے ملے اور انھوں نے مولانا شبلی کی بھوپال میں موجودگی کے دوران نومبر ۱۹۰۵ء کو پچاس روپے ماہوار کی امداد جاری کر دی۔ مولانا شبلی نے ۲نومبر ۱۹۰۵ء کو مولانا حمید الدین فراہی کو خط میں لکھا۔</p>
			<blockquote>
				<p>ندوہ کے لیے بھوپال آیا تھا۔ سرکارِ عالیہ سے ملاقات کی اور ۵۰روپے ماہوار ندوہ کے لیے انھوں نے مقرر فرمادیے۔ اب شاید بمبئی جائوں، تیار رہو۔</p>
			</blockquote>
			<p>مولانا شبلی نے ۷فروری ۱۹۰۹ء کو ندوۃ العلماء میں خالص مذہبی علوم کے لیے مالی امداد میں اضافے کی درخواست کی۔ والیۂ بھوپال نے اس درخواست کو پذیرائی بخشی اور ماہوار امداد پچاس روپے سے بڑھا کر ڈھائی سو روپے ماہوار کر دی۔ مولانا شبلی نے سپاس گزاری میں ایک قصیدہ والیۂ بھوپال کی خدمت میں پیش کیا۔ مدحیہ قصیدے کا مطلع درجِ ذیل ہے:</p>
			<blockquote>
				<verse>
					آنچہ دشت و چمن ابرِ بہاراں کردہ است
					خسرو کشورِ بھوپال بما آں کردہ است
				</verse>
			</blockquote>
			<p>مولانا شبلی نے منشی امین زبیری کی تالیفِ قلب اور احساسِ ممنونیت کے زیر اثر لکھا:</p>
			<blockquote>
				<p>واقعہ یہ ہے کہ علی گڑھ اور ندوہ کو ریاست سے جو فوائد پہنچ رہے ہیں، اس کا سنگِ بنیاد آپ ہیں۔</p>
			</blockquote>
			<p>۱۹۱۰ء میں نواب صاحب رامپور نے ندوۃ العلماء کو پانچ سو روپے سالانہ امداد دینے کا اعلان کیا۔ ندوہ کا مدرسہ لکھنؤ کی ایک پرانی عمارت میں تھا۔ اپریل ۱۹۰۷ء میں منتظمین ندوہ کی طرف سے ایک اپیل شائع ہوئی جس میں مدرسے کی نئی عمارت کا تخمینہ پچاس ہزار روپے لگایا گیا اور اعلان کیا گیا کہ اگر پچاس افراد ایک ایک ہزار روپیا بطور چندہ دیں تو یہ کام بآسانی مکمل کیا جا سکتا تھا۔ ندوہ کے سفیر غلام محمد شملوی اپیل لے کر درباربہاولپور میں حاضر ہوئے۔ نواب صاحب بہاولپور کی والدۂ ماجدہ نے فرمایا کہ ”اس رقم کے لیے پچاس اشخاص کو تکلیف دینے کی ضرورت نہیں، ساری رقم میرے نج کے خزانے سے لی جائے۔ “ رقم ملنے کے بعد قطعۂ زمین کی جستجو ہوئی۔ لکھنؤ کے حکام نے دریائے گومتی کے کنارے ایک خوش منظر و وسیع رقبۂ زمین برائے نام قیمت پر ندوۃ العلماء کو دے دیا۔ یوپی کے لفٹیننٹ گورنر نے ۲۸ نومبر ۱۹۰۸ء کو جلسۂ سنگِ بنیاد میں شرکت کی اور ندوۃ العلماء کی عمارت کا سنگِ بنیاد رکھا۔</p>
			<p>ندوۃ العلماء ایک دور میں حکومتِ برطانیہ کی نظروں میں مشتبہ ہو گیا تھا۔ اس ادارے کی ترقی اور بقا کے لیے حکومت کی نظرِ کرم لازمی تھی اس لیے مولانا شبلی اور منتظمین ندوہ حریت خواہی کے دعوے کے باوجود حکومت کی غلط فہمی دور کرنے کے لیے کوشاں رہے۔ اس مرحلے پر نواب محسن الملک، جسٹس شرف الدین اور پٹیالہ کے وزیر خارجہ کرنل عبدالمجید خاں کام آئے اور انھوں نے انگریز حکام کے شبہات کو رفع کیا۔ اس اثنامیں مشیر حسین قدوائی نے ایک انگریزی اخبار میں خط لکھا کہ محکمۂ تعلیمات ندوۃ العلماء کو سرکاری امداد دے۔ قدوائی صاحب نے ۸جنوری ۱۹۰۸ء کے انڈین ڈیلی ٹیلی گرافلکھنؤ میں حکومت کو توجہ دلائی تھی اور ۲۱جنوری ۱۹۰۸ء کو ڈیلاخوس ڈائریکٹر تعلیمات کا مراسلہ قدوائی صاحب کو موصول ہوا اور انھوں نے قدوائی صاحب کو لکھاکہ اگر ندوہ کو امداد کی ضرورت ہے تو وہ براہِ راست حکومت کے پاس درخواست دے سکتا ہے۔ چنانچہ منتظمین ندوہ کی جانب سے ”مالی اور اعزازی“ امداد کی درخواست بھیجی گئی تو حکومت نے بلاشرط پانچ سو روپے ماہانہ کی امداد ۱۰نومبر ۱۹۰۸ء کو منظور کرنے کی اطلاع دی اور یہ وعدہ کیا کہ سرکاری محکمہ مدرسہ کے نصاب اور اصول میں کبھی مداخلت نہیں کرے گا اور اس کا روپیا ادبِ عربی، انگریزی اور ریاضی وغیرہ اور مدرسہ کی غیر مذہبی تعلیم پر صرف ہوگا۔</p>
			<p>مولانا شبلی علی گڑھ میں اپنے شاگرد محمد علی سے ملنے بڑودہ گئے اور چند روز وہاں ٹھہرے۔ مولانا محمد علی نے علامہ شبلی سے درخواست کی کہ وہ اورنگ زیب عالم گیر پر انگریز اور ہندو مصنفین کے عائد کردہ الزامات کا رد پیش کریں۔ مولانا شبلی نے اس درخواست کو اس طرح پذیرائی بخشی کہ الندوہ دسمبر ۱۹۰۶ء سے مارچ ۱۹۰۸ء تک چھے شماروں میں عالم گیرپر سلسلۂ مضامین لکھ کر دفاع کیا۔</p>
			<p>انگلستان کا ایک مستشرق مارگولیوتھ (۱۹۴۰۔ ۱۸۵۸ئ) نسلاً یہودی تھا لیکن بعد میں اس نے عیسائیت قبول کرلی۔ اس نے آنحضرتؐ کی سیرت لکھتے وقت خبثِ باطن اور تعصب کا مظاہرہ کیا تھا۔ بڑودہ کے قیام کے دوران مولانا محمد علی نے مارگولیوتھ کی دریدہ دہنی سے علامہ شبلی کو آگاہ کیا اور قیام بڑودہ کے دوران سیرتِ نبویؐ لکھنے پرآمادہ کیا لیکن علامہ اس ارادے کو ۱۹۱۲ء میں روبہ عمل لا سکے۔</p>
			<p>سید سلیمان ندوی ستمبر ۱۹۰۸ء سے مارچ ۱۹۰۹ء تک عربی انشا کے معلم رہے اور اپریل ۱۹۰۹ء سے ۱۹۱۲ء تک نائب ادیب کی حیثیت سے ندوہ میں بحیثیت معلم متعین رہے۔ ۱۹۱۲ء میں جب مولانا شبلی نے سیرت النبیؐ پر باضابطہ کام شروع کیا اور سیرت کا شعبہ قائم کر کے محققین کو بطور اسٹاف لیا تو سید صاحب بھی اس میں شامل ہو گئے۔ ان کے ذمہ عربی بنیادی مآخذ سے سیرت نبوی کے لیے فراہمیِ مواد کا کام تھا۔ مثلاً صحیح بخاری میں سے سیرت کے واقعات کو یکجا کریں۔</p>
			<p>اپریل ۱۹۰۸ء کے الندوہ میں سید سلیمان ندوی کا حضرت عائشہ رضی اللہ عنہا پر مقالہ شائع ہوا۔ یہ اس قدر مقبول ہوا کہ ان کے رفقا نے مستقل کتاب لکھنے کا مطالبہ کیا۔ والیۂ ریاست بھوپال نے مولانا شبلی کے ذریعہ سیرتِ عائشہؓ مرتب کرنے پر معقول معاوضہ دینے کا وعدہ کیا۔ منشی محمد امین مہتمم صیغۂ تاریخ بھی اس تصنیف پر اصرار کرتے رہے۔ مولوی عزیز مرزا بھی مصر رہے۔ آخر سید صاحب نے ۲۲جون ۱۹۱۴ء کو سیرتِ عائشہؓ پر کام شروع کیا اور ۱۹۲۰ء میں یہ کتاب منظرِ عام پر آئی۔ سیدصاحب نے اس تصنیف کو بیگم سلطان جہاں سے منتسب کیا۔</p>
			<p>دارالعلوم ندوۃ العلماء میں بعض امرا اور علما کے ذاتی کتب خانے ندوہ کی لائبریری میں شامل ہوتے رہے۔ شبلی کی ندوہ سے وابستگی سے قبل کتابوں کا ذخیرہ زیادہ نہ تھا۔ ندوہ کے سالانہ اجلاس ۱۸۹۹ء میں منعقدہ شاہ جہاں پورمیں رئیس ڈپٹی مولوی عبدالرافع خاںنے اپنا موروثی کتب خانہ جس میں تین ہزار کتابیں تھیں ندوہ کی نذر کیا۔ ۱۹۰۰ء میں ندوہ کا پٹنہ میں اجلاس ہوا تومولوی عبدالغنی وارثی نے اپنی کتابیں ندوہ کو دیں۔ ان کے علاوہ بھی کچھ لوگوں نے اپنی کتابیں ندوہ میں جمع کرائیں لیکن یہ قابلِ ذکر ذخیرۂ کتب نہ تھا۔ ندوۃ العلماء کی وسعت و ترقی کی مناسبت سے لائبریری میں کتابوں کا اضافہ لازم تھا۔ مولانا شبلی نے ۱۹۰۷ء میں اپنا کتب خانہ اعظم گڑھ سے لکھنؤ منتقل کیا اور ندوہ کے لیے وقف کر دیا۔ اس میں تاریخ و ادب کا بڑا سرمایہ تھا اور مصر، شام اور ترکی اور یورپ کی نادر مطبوعات تھیں۔</p>
			<p>مولانا شبلی کی تحریک پر جون ۱۹۰۷ء میں نواب سکندر نواز جنگ نے اپنی کتابیں ندوہ کی نذر کیں۔ سید سلیمان ندوی پٹنہ سے ان کتابوں کو لکھنؤ لائے۔ اسی سال شمس العلماء نواب عزیز جنگ بہادر اور حکیم علی احمد نے اپنی کتابیںندوہ کو دیں۔ مارچ ۱۹۰۸ء جسٹس شرف الدین کا ذخیرۂ کتب ندوہ منتقل ہوا۔ نواب صدیق حسن خاں کے نواسے سید مرتضیٰ نے اپنے حصے کی کتابیں ندوہ کو دیں۔ نواب عماد جنگ کا ذخیرہ، جس میں یورپی مطبوعات اچھی خاصی تعداد میں تھیں، اسی زمانے میں ندوہ آیا۔ ۱۹۱۰ء میںامیٹھی سے مولوی یوسف علی کا کتب خانہ، جس میں متعدد نایاب قلمی کتب تھیں، اور نواب علی حسن خاں کا کتب خانہ ندوہ آیا۔ اس سے ایک دو سال قبل نواب صاحب کی بہن صفیہ بیگم کی کتابیں ندوہ کے کتب خانے میں داخل ہو چکی تھیں۔ دہلی سے نواب سعید احمد خاں کی کتابیں آئیں۔ ان کی اہمیت یہ تھی کہ ان کتابوں کی مدد سے الیٹ نے تاریخ ہند لکھی تھی۔</p>
			<p>نواب عماد الملک سید حسین بلگرامی نے مارچ ۱۹۱۱ء میں اپنا ذخیرۂ کتب جس میں انگریزی اور عربی کتب خاصی تعداد میں تھیں، ندوہ کے لیے وقف کر دینے کا فیصلہ کیا۔ مولانا شبلی نے کتابیں حاصل کرنے کے لیے سید سلیمان ندوی کوبھیجا۔ یہ سید صاحب کا حیدر آباد کا پہلا دورہ تھا اور آپ پہلی مرتبہ نواب عماد الملک سے ملے۔ قیام مولوی عبدالغنی وارثی کے مکان پر تھا اور سید صاحب ایک ماہ تک ان کے مہمان رہے۔ آپ روزانہ نواب صاحب کے ہاںجاتے۔ نواب صاحب اپنے ہاتھوں سے کتابیں چھانٹتے اور سید صاحب انھیں رکھتے جاتے۔ عطیات کے علاوہ مولانا شبلی نئی کتابیں بھی خریدتے تھے۔ مصری رسائل میں کتابوں کی جو فہرستیں چھپتیں مولانا انھی میں سے کتابیں منتخب کر کے منگواتے۔</p>
			<p>مولانا شبلی نے جنوری ۱۹۱۲ء میں ایک مضمون الندوہ میں لکھا جس میں سیرتِ نبوی پر لکھنے کا عزم ظاہر کیا۔ مولانا جس رفیع الشان پیمانے پر سیرتِ نبوی پر لکھنا چاہتے تھے اس کام کے لیے معاون اسٹاف اور فراہمیِ سرمایہ دونوںلازمی تھے۔ مولانا نے الندوہ میں قوم سے ماہانہ مصارف کے لیے ڈھائی سو روپے اور خریدِ کتب کے لیے رقم کا مطالبہ کیا۔ مولانا کی اس اپیل کا مسلمانوں پر خاطر خواہ اثر ہوا۔ منشی محمد امین والیۂ بھوپال کے لٹریری سیکریٹری تھے، انھوں نے سلطان جہاں بیگم سے فرمایا۔ ”حضور! آج کونین کی دولت لٹ رہی ہے، آپ اس کو بڑھ کر کیوں نہیںاٹھا لیتیں۔ یعنی ایک عاشقِ رسول مصنف گلے میں جھولی ڈال کر سیرتِ نبویؐ کی تصنیف کے لیے قوم سے بھیک مانگنے نکلا ہے، یہ عزت حضور کیوں نہیں حاصل کرلیتیں اور اس فقیر کی جھولی میں ڈھائی سو ماہوار ڈال دیتیں کہ وہ دل جمعی کے ساتھ اپنے کام میں مصروف ہو جائے۔ “ یہ بات بیگم صاحبہ کے دل پر اثر کر گئی۔</p>
			<p>منشی صاحب نے مولانا شبلی کو مطلع کیا اور اپریل ۱۹۱۲ء میں ان سے درخواست منگوائی۔ ۱۴ اپریل ۱۹۱۲ء کو دو برس کے لیے دو سوروپے ماہوار کے حساب سے وظیفہ منظور ہوا۔ کتابوں کی خریداری کے لیے نوابزادہ حمید اللہ خاں کی جانب سے دو ہزار روپے منظور ہوئے۔</p>
			<p>مولانا شبلی نے ۱۷اپریل ۱۹۱۲ء کو منشی امین کو لکھا:</p>
			<blockquote>
				<p>ریاست کے عطیہ کی درخواست توکی لیکن اب قبول کرتے ایک بڑا بار محسوس کرتا ہوں۔ ۔ ۔ یہ بھی خیال رہے کہ یہ کام کسی طرح دو برس میں انجام نہیں پاسکتا۔ اس پر مستزاد یہ ہے کہ ایک آنکھ میں پانی اتر رہا ہے اس لیے جلدی بھی کرتا ہوں کہ کچھ کرلوں ورنہ جس قدر میں کر سکتا ہوں اتنا کرنے والا بھی نظر نہیں آتا۔</p>
			</blockquote>
			<p>مولانا شبلی نے ۱۰ مئی ۱۹۱۲ء کو منشی امین زبیری کو لکھا:</p>
			<blockquote>
				<p>میرا ارادہ ہے کہ مستقل بمبئی میں قیام کر کے سیرت کو ختم کر دوں۔ یہاں ہر روز ایک قصہ رہتا ہے اور اطمینان نصیب نہیں ہوتا۔ اسٹاف ساتھ لے جائوں گا۔ سید سلیمان ساتھ رہیں گے۔ خوش نویس اور انگریزی مترجم وغیرہ بھی۔ ۔ ۔ ماہوار کے جاری ہونے پر یہاں سے روانگی موقوف ہے تاکہ اسٹاف کے لوگوں کو کافی اطمینان ہو جائے۔ ماہواری چندے اوریک مشت رقمیں بہت سی آئیں، میں نے سب واپس کر دیں۔ لوگوں کو شکایت ہے کہ اس سعادت میں ہم کو کیوں موقع نہیں دیا جا سکتا۔</p>
			</blockquote>
			<p>مولانا شبلی اس وقت ندوۃ العلماء سے بے زار ہو رہےتھے۔ شرکاے ندوہ کی رقابت مولانا کے لیے سوہانِ روح تھی۔ بمبئی کی آب و ہوا اور ماحول انھیں پسند تھا۔ مولانا شبلی مئی کے آخر میںبمبئی جاتے ہوئے بھوپال ٹھہرے اور والیۂ بھوپال سے ملاقات کی اور مندرجہ ذیل قطعہ پڑھا۔</p>
			<blockquote>
				<verse>
					عجم کی مدح کی عباسیوں کی داستاں لکھی
					مجھے چندے مقیم آستانِ غیر ہونا تھا
					مگر اب لکھ رہا ہوں سیرتِ پیغمبرِ خاتم
					خدا کا شکر ہے یوں خاتمہ بالخیر ہونا تھا
				</verse>
			</blockquote>
			<p>مولانا شبلی جون ۱۹۱۲ء میں بمبئی پہنچے اور سیرت نگاری شروع کر دی۔ سید سلیمان ندوی کو بمبئی بلوایا اور انھوں نے روایات کی تلاش اور رواۃ کے ناموں کی تحقیق میں مولانا کی مدد کی۔ آپ ستمبر ۱۹۱۲ء تک بمبئی میں رہے۔ سیرت النبیؐ کی جلد اول کے ۱۰۰ صفحات لکھے جا چکے تھے اور ۲نومبر ۱۹۱۲ء تک ان پر نظر ثانی اور اضافہ ہوا تھا۔</p>
			<p>مولانا شبلی نے ۲نومبر ۱۹۱۲ء کو منشی امین زبیری کو لکھا:</p>
			<blockquote>
				<p>سیرت کے ۱۰۰ صفحات ہو چکے تھے لیکن نظر ثانی میں پھر کچھ کا کچھ ہو گیا۔ یورپ کی غلط بیانیوں کا ایک دفتر ہے۔ ان کے ایک ایک حرف کے لیے سیکڑوں ورق الٹنے پڑتے ہیں۔ یہ کم بخت لکھتے تو جھوٹ ہیں لیکن بے پتا نہیں لکھتے۔ یہاں ہمارے سیرت نگاروں نے خود بہت بے احتیاطیاں کیں۔</p>
			</blockquote>
			<p>سیرت النبیکی ترتیب و تدوین میں کئی اصحابِ علم شریک تھے۔ مولانا عبدالماجد دریا بادی انگریزی کتابوں سے معلومات اخذ کرنے پر مامور تھے اور پچاس روپے ماہانہ پاتے تھے۔ ان کے علاوہ سید سلیمان ندوی، عبدالسلام ندوی، عبدالباری ندوی اور مولانا حمید الدین فراہی، شبلی کی رہنمائی میں تالیفِ سیرت میں مصروف تھے۔ مولانا فراہی نے یہود و نصاریٰ اور اہلِ کتاب کے مناظرانہ مسائل اور قرآن پاک کے موضوعات پر مولانا شبلی کو مشورے دیے اور مدد کی۔ جلد اول کے مقدمے میں حضرت اسمٰعیلؑ کی سکونت اور قربانی کا باب مولانا فراہی کا تحریر کردہ تھا۔ بعد میں آپ نے اس پر مزید ضافے کیے اورالرائی الصحیح فی من ھوالذبیح کے عنوان سے الگ کتاب شائع کی۔</p>
			<p>مولانا شبلی بمبئی سے نواب عماد الملک کی طلبی پراکتوبر ۱۹۱۳ء میں حیدر آباد تشریف لائے۔ سرکارِ آصفیہ مولانا شبلی کو ۱۸۹۶ء سے سو روپے ماہوار وظیفہ دیتی تھی۔ نواب صاحب نے میر عثمان علی خاں سے شبلی کے وظیفے میں اضافے کی سفارش کی، چنانچہ نظام دکن نے مولانا کا وظیفہ تین سو روپے ماہانہ کر دیا۔ اس طرح مولانا شبلی کو پیشِ نظر علمی کاموں میں سہولت حاصل ہوئی۔ شبلی نے ۱۳ اکتوبر ۱۹۱۳ء کو منشی امین زبیری کے نام خط میں لکھا:</p>
			<blockquote>
				<p>حیدر آباد نے (خود) میرے منصب میں دو سو کا اضافہ کر دیا۔ اب تین سو سکہ انگریزی ملیں گے۔ سیرت کے لیے بھی کچھ کرنا چاہتے تھے لیکن میں نے پہلو بچایا کہ بھوپال کا تقدم اور یکتائی قائم رہے۔</p>
			</blockquote>
			<p>مولانا شبلی نے حیدر آباد سے یکم نومبر ۱۹۱۳ء کو منشی صاحب کو خط لکھا:</p>
			<blockquote>
				<p>یہاں پہ دونوں اچھے بن گئے (سید سلیمان ندوی اور عبدالسلام ندوی) کم بخت مخالفین نے اوقات اور کام میں خلل ڈال دیا ورنہ اور بھی داغ بیل پڑ رہی تھی۔ بہر حال یہ طے ہولے کہ کہاں صدر مقام کروں تو پھر اربابِ قلم کی تربیت شروع کر دوں۔ ان شاء اللہ سیرت ہی کے کام کو اتنا وسیع کرتا ہوں کہ دائرۃ التالیف بن جائے۔</p>
			</blockquote>
			<p>مولانا شبلی نے ۹ نومبر ۱۹۱۳ء کو منشی صاحب کو لکھا:</p>
			<blockquote>
				<p>جناب پرنس حاجی حمید اللہ خاں صاحب نے مجھ کو لکھا ہے کہ سیرت کی مد کے استقبال کے لیے عید الاضحی کی تعطیل میں حضور سرکارِ عالیہ کی خدمت میں گزارش کروں گا۔ موقع آگیا ہے، آپ بھی یاددہانی کرادیجیے۔ یہاں فی الجملہ طبیعت صحیح رہتی ہے۔ ارادہ ہے کہ جلد اول تمام کر کے یہاں سے اٹھوں۔ اسٹاف نہیں بلایا ہے۔</p>
			</blockquote>
			<p>حیدر آباد میں مولاناشبلی کو نہایت پر فضا مقام پر کرایے کا مکان مل گیا تھا۔ یہاں وہ سیرت النبیجلد اول مکمل کر چکے تھے اور ان کا ارادہ اس منصوبے کو پانچ جلدوں میںمکمل کرنے کا تھا۔ شبلی ندوۃ العلماء سے باہمی کش مکش کی بنا پر جولائی ۱۹۱۳ء میں ناظمِ تعلیم کے عہدے سے مستعفی ہو گئے تھے۔ حیدرآباد میں مولانا دسمبر ۱۹۱۳ء تک رہے پھر سید سلیمان ندوی اور دیگر رفقا کے اصرار پر لکھنؤ آگئے۔</p>
			<p>سید سلیمان ندوی ۱۹۱۳ء میں مولانا شبلی کے اصرار پر ہفت روزہ الہلال کی مجلسِ ادارت سے وابستہ ہوئے۔ انھیں اسّی روپے ماہانہ تنخواہ ملتی تھی۔ سید صاحب نے ۲۸جون ۱۹۵۲ء کوظہیر احمد صدیقی کے نام خط میں لکھا:</p>
			<blockquote>
				<p>اس زمانے میںالہلال ایک سیاسی بین الاسلامی تحریک سمجھی جاتی تھی اور مجھے حضرت الاستاذ مرحوم کی تربیت و صحبت میں اس سے دلچسپی تھی اس لیے مولانا ابوالکلام آزاد کے کہنے سے میں مولانا شبلی صاحب کے پاس سے مولانا ابوالکلام کے پاس الہلال چلا آیا۔ اس کا ذکر آپ کومکاتیبِ شبلی میں ملے گا۔</p>
				<p>بہرحال چار پانچ ماہ ان کے ساتھ رہا۔ میرے ہی ساتھ میرے دوست اورالندوہ، البیان اوروکیل کے سابق مدیر مولانا عبداللہ بھی الہلال میں آگئے۔ وہ بھی چند ماہ رہے۔ ہم لوگ کوشش کرتے تھے کہ تحریر میں ابوالکلام صاحب کے طرزِ تحریر کا اتباع کریں اس لیے الہلال میں جو کچھ لکھا جاتا تھا وہ اسی رنگ میں لکھا جاتا تھا۔ ۔ ۔ ۔ ۔ اسی درمیان میں مسجد کانپور کے واقعے کے زمانے میں ایڈیٹر صاحب کسی مصلحت سے مہینے دو مہینے کے لیے مسوری تشریف لے گئے۔ ان کی غیر حاضری میں میری اور عمادی صاحب کی تحریریں ان کے نوٹ کے بغیر شائع ہوئیں۔ ان تحریروں میں ”مشہدِاکبر“ ”تذکارِ نزولِ قرآن“ ”قصصِ بنی اسرائیل“ وغیرہ مضامین میرے ہیں۔ ۔ ۔ ۔ ۔</p>
				<p>حریتِ اسلام کے سلسلے میں اسلام کے نظامِ سیاسی کا مضمون میں نے لکھا تھا جو اس سے پہلے الندوہ میں ”اسلام اور اشتراکیت“ کے عنوان سے چھپ چکا تھا۔ اس کو دوبارہ الہلال کے رنگ میں لکھا۔ مولانا نے اس میں انقلابِ فرانس وغیرہ کے مسائل کا اضافہ فرمایا ہے۔ اسی طرح دوسرا مضمون ”تاریخِ حبشہ کے چند گم شدہ اوراق“ میرا مضمون ہے جو مقریزی کے رسالے کی تلخیص ہے، اس میں بھی مولانا نے کچھ دخل در معقولات کر کے شائع کیا۔ اسی طرح ”کشفِ بیان“ ، ”اسوۂ نوحی“ اور ”اسوۂ ابراہیمی“ وغیرہ مضامین عمادی صاحب کے ہیں۔ ”الحرب فی القرآن یا فی الاسلام“ کا مضمون عبدالسلام صاحب کا ہے۔ ”انسانیت موت کے دروازے پر“ غالباً عبدالرزاق ملیح آبادی کا مضمون ہے مگر ناشرین نے ان سب کو ابو الکلام کے نام سے شائع کیا ہے۔</p>
			</blockquote>
			<p>شبلی نعمانی نے سید سلیمان ندوی اور عبدالسلام ندوی کو خطوں میں ہدایات دیں تھیں کہ مضامین اپنے نام سے لکھیں ”ورنہ تمھاری زندگی پر بالکل پردہ پڑ جائے گا اور آئندہ ترقیوں کے لیے مضر ہوگا“۔</p>
			<p>مولانا شبلی نے ۱۶ ستمبر ۱۹۱۳ء کو سید سلیمان ندوی کو لکھا:</p>
			<blockquote>
				<p>الہ آباد گورنمنٹ نے الہلال کا پرچہ ”مشہدِکانپور“ قابلِ ضبطی قرار دیا ہے اور حسن نظامی کا پمفلٹ بھی۔</p>
			</blockquote>
			<p>مولانا شبلی کو یہ علم نہ تھا کہ ’مشہدِکانپور“ کا لیڈنگ آرٹیکل سید سلیمان ندوی کا تحریر کردہ تھا۔ حکومت نے اس کی اشاعت پر دو ہزار روپے کی ضمانت طلب کی تھی۔ سید سلیمان ندوی اور ابوالکلام آزاد کاالہلال میں اشتراک چار پانچ ماہ سے زیادہ نہ چل سکا۔ اس کا بنیادی سبب اختلافِ طبائع تھا۔ مولانا ابوالکلام آزاد کے مزاج میں انانیت اس قدر راسخ تھی کہ وہ اپنی زبان اور قلم کو آوازۂ حق اور دعوتِ حق تصور کرتے تھے۔</p>
			<p>سید سلیمان ندوی نے شریعت اور طریقت کے سرچشمے سے ہدایت پائی تھی۔ انھوں نے دینی علوم کی تکمیل کے بعد اگست ۱۹۳۸ء میں مولانااشرف علی تھانوی کے ہاتھ پر بیعت کی اور ۲۲ اکتوبر ۱۹۴۲ء کو ان سے خلافت پائی۔ تصوف نے سید صاحب کی طبیعت میں اعتدال اور نرمی پیدا کی تھی۔ سید صاحب ہنگامی سیاست اور صحافت کے لیے موزوں نہ تھے۔ ان کا مزاج علمی تھا اس لیے وہ مولانا آزاد کا زیادہ دیر ساتھ نہ دے سکے اور دسمبر ۱۹۱۳ء میںالہلال سے مستعفی ہو کر لکھنؤ آگئے۔</p>
			<p>مولانا شبلی نعمانی کے دوست شیخ عبدالقادر دکن کالج میں السنۂ شرقیہ کے پروفیسر تھے۔ آپ نے شیخ صاحب سے سفارش کی کہ سید سلیمان ندوی کو دکن کالج میں فارسی کے اسسٹنٹ پروفیسر کی تقرری میں مدد دیں۔ قیامِ لکھنؤ کے دوران سید صاحب کو بمبئی گورنمنٹ کے محکمۂ تعلیم کا خط ملا جس میں آپ کو اطلاع دی گئی تھی کہ انھیں دکن کالج میں سو روپے ماہانہ تنخواہ اور دس روپے سالانہ ترقی پر اسسٹنٹ پروفیسربرائے فارسی کی آسامی پر متعین کیا گیا۔ لکھنؤ میں سید صاحب شبلی کے ساتھ ایک ہفتہ رہے اور ۲ جنوری ۱۹۱۴ء کو پونا روانہہوگئے۔ سید صاحب نے پونا میں ملازمت اس لیے قبول کی کہ یہاں انھیں علمی کاموں کے لیے فرصت میسر آئی۔ مولانا شبلی نے ۷ جنوری ۱۹۱۴ء کو سید سلیمان کو خط میں لکھا:</p>
			<blockquote>
				<p>پروفیسر صاحب نے تم پر مجھ پر دونوں پر احسان کیا ہے۔ ان کو عربی صرف و نحو پڑھا دو، صرف ضروری مسائل جس سے عبارت پڑھنا آجائے، پھر ادب کی ضروری کتابیں۔</p>
			</blockquote>
			<p>دکن کالج کے پرنسپل اور چار پانچ لیکچرر یورپی تھے۔ سید سلیمان شیخ عبدالقادر کے بنگلے کے نزدیک ایک چھوٹی سی بنگلیا میں ٹھہرے اور شیخ صاحب کے مہمان بنے۔ سید صاحب نے شیخ صاحب کو عربی سکھائی اور بعد میں آپ عربوں سے مل کر زبان دانی کی مشق کرتے رہے۔ پونا میں رہ کر سید صاحب نے انگریزی پر عبور حاصل کیا اور یہودیوں سے عبرانی سیکھی، یہیں رہ کر آپ نے ۱۹۱۵ء میں ارض القرآن لکھی۔</p>
			<p>مولانا شبلی اپنے کمالاتِ علمی اور شخصی روابط کے اعتبار سے منفرد حیثیت رکھتے تھے۔ انھوں نے ۱۹۰۵ء میں سب علمی آستانوں سے منہ موڑ کر اور کشتیاں جلا کر ندوۃ العلماء کے آستانے میں بیٹھنے کا عزم کیا اور بقیہ زندگی ندوہ کے مقاصد کی تکمیل کا تہیہ کیا لیکن یہاں انھیں کچھ دشواریاں پیش آئیں۔ شبلی میں روشن خیالی، علمیت اور وسعتِ نظرکے ساتھ ساتھ علماکی قیادت اور عوام کی سیادت کا جذبہ نمایاں تھا۔ سرسید کے مذہبی خیالات عامۃ الناس میں مقبول نہ تھے۔ مولانا شبلی یہ داعیہ لے کر اُٹھے کہ وہ قدیم مکتبۂ فکر کے علما اور جدید تعلیم یافتہ افراد کو یکجا کر دیں گے لیکن پس پردہ علی گڑھ تحریک کو نیچا دکھانے کی آرزو تھی۔ علی گڑھ کالج سے وابستہ حضرات مثلاً محسن الملک اور نواب وقار الملک دیوبند اور ندوۃ العلماء کے بھی ہمدرد اور خیر خواہ تھے اور ندوہ کی ترقی میں مقدور بھر مدد دیتے تھے۔ مولانا شبلی، سرسید سے فیض پانے والے اور علی گڑھ کالج سے برسوں سے وابستہ رہےتھے لیکن نثر اور نظم میں اسے برا بھلا کہنے سے چوکتے نہ تھے۔</p>
			<p>ندوۃ العلماء کے بانیوں نے دارالعلوم کے طلبہ کی تعلیم و تربیت اس جذبے سے کی تھی کہ وہ روشن دماغی، وسعتِ نظر اور دینی قیادت کے ساتھ سیرت و اخلاق اور تعلق باللہ میں لوگوں کے لیے نمونہ بنیں۔ ندوہ کے منتظمین پر مولانا فضل الرحمن گنج مراد آبادی کے روحانی اثرات تھے۔ مولانا شبلی کو روحانی ماحول میں رہنے کا اتفاق نہ ہوا تھا۔ وہ عالم ہونے کے ساتھ شاعر اور رنگین مزاج تھے۔ ندوہ کے منتظمین کو شبلی کی تصانیف الکلام اورعلم الکلام پر اعتراضات تھے۔ ان حضرات کو شبلی کی وقت کی پابندی اور ملاقاتیوں سے وقتِ مقررہ سے قبل نہ ملنا بھی کھٹکتا تھا۔ پرانے منتظمین کے نزدیک مولانا شبلی کے انداز و اطوار پسندیدہ نہ تھے۔ ان میں روحانیت اور تصوف سے لگائو نہ تھا جو ابتدائی دور کے ندوۃ العلماء کے بانیوں کا خاصہ رہا تھا۔ وہ مولانا شبلی کی طلبہ سے تعلیم اور صحبت کو نقصان رساں تصور کرتے تھے اور ان کے نزدیک طلبہ میں مذہبی شعائر کا احترام باقی نہ رہا تھا۔ ان باتوں سے مولانا شبلی اور دیگر ارکان و معتمدینِ ندوہ کے درمیان اعتمادوتعاون کی فضا برقرار نہ رہ سکی۔ ندوہ کے جلسۂ انتظامیہ کی کارروائیوں کے رجسٹر میں ۲۴جولائی ۱۹۱۰ء کے جلسے کی روداد میں درج تھا:</p>
			<blockquote>
				<p>مولانا خلیل الرحمن صاحب نے شکایت کی کہ مولانا شبلی صاحب کی معتمدی سے پہلے دارالعلوم میں دینی رجحان زیادہ تھا، اس میں کمزوری پیدا ہو گئی۔ مولانا خلیل الرحمن نے معتمد کی تبدیلی کا مشورہ دیا۔</p>
			</blockquote>
			<p>۲۷نومبر ۱۹۱۰ء کو دارالعلوم ندوہ میں ہڑتال ہوئی۔ بالآخر ارکانِ انتظامیہ کی باہمی کش مکش کا خاتمہ ریاست پٹیالہ کے وزیر خارجہ کرنل عبدالمجید خاںکی مداخلت کے ذریعے ہوا اور انھوں نے مولانا شبلی اور دیگر ارکانِ انتظامیہ میں میل کرا دیا۔ ظاہری مصالحت کے باوجود دلوں کی بدگمانی اور شک کی چنگاریاں وقتاً فوقتاً سلگتی رہیں۔ ان کے اختلاف کا ایک سبب مولانا شبلی اور دیگر ارکانِ ندوہ کا سماجی پس منظر تھا۔ مولانا شبلی کا تعلق رئیس گھرانے سے تھا اور وہ نفیس وپر آسائش زندگی کے عادی رہےتھے جب کہ دیگر شرکاے کار متوسط یا نچلے متوسط طبقات سے وابستہ رہےتھے۔ اس کے علاوہ شبلی علی گڑھ میں رہ کر فکرو نظر کے انقلاب سے روشناس ہوئے تھے، اس سے ان کے معاصرینِ ندوہ ناآشنا تھے۔ وقت گذرنے کے ساتھ مولانا شبلی کے اختلافات مولانا سید عبدالحئی‘ مولانا خلیل الرحمن اور دیگر رفقا سے نمایاں ہوتے گئے۔</p>
			<p>مولوی عبدالکریم دارالعلوم ندوۃ العلماء میں فقیہِ اول کے عہدے پر ملازم تھے۔ مولانا شبلی نے جب مئی ۱۹۱۲ء میںالندوہ کی ادارت سے استعفا دیا تو نائب ناظم نے مولوی عبدالکریم کو الندوہ کا مدیر مقرر کیا۔ انھوں نے جون ۱۹۱۲ء میںجہادکے فضائل ومناقب پر طویل مضمون لکھ کر پرچے میں شائع کیا۔ مضمون کی اشاعت سے حکومتِ برطانیہ کی ناراضگی کا اندیشہ ہوا۔ مولانا شبلی نے ۲۰جنوری ۱۹۱۳ء کو معتمدین اور مقامی ارکان کو بلا کر صورتِ حال پیش کی اور متفقہ رائے سے مولوی عبدالکریم معطل کر دیے گئے۔</p>
			<p>مخالفین نے اخبارات میں شور مچایا تو اس مضمون کے متعلق متعدد ارکانِ ندوہ نے اظہارِ برأت کیا۔ آخر چند دیگر ارکان نے ۹مارچ ۱۹۱۳ء کے جلسۂ انتظامیہ میں قانونی سقم کی بنیاد پر معطلی کا حکم منسوخ کر دیا۔ اس کے بعد منشی احتشام علی اور ان کے ساتھی کمشنر سے ملے تو انھوں نے کہا کہ ایڈیٹر کو کچھ نہ کچھ تنبیہہ ضروری تھی۔ چنانچہ منشی صاحب نے ۲۰مارچ ۱۹۱۳ء کو ارکان کے نام خطوط جاری کیے اور مولوی عبدالکریم چھے ماہ کے لیے معطل کر دیے گئے۔ اس پوری کارروائی کو بعض لوگوں نے مولانا شبلی سے منسوب کیا، حال آنکہ شبلی کا اس میں دخل نہ تھا۔ مسلم گزٹ لکھنؤ کے مدیر مولوی وحید الدین سلیم، شبلی کے خلاف پروپیگنڈے میں پیش پیش تھے۔</p>
			<p>مولانا شبلی اس صورتِ حال سے اس قدر بد دل ہوئے کہ انھوں نے جولائی ۱۹۱۳ء میں بمبئی سے معتمدی سے استعفا بھیج دیا۔ ان کے ساتھ ہی مولوی سید عبدالحئی اور منشی احتشام علی بھی معتمدی سے مستعفی ہو گئے۔ ۱۸، ۱۹ اور ۲۰ جولائی ۱۹۱۳ء کے جلسۂ انتظامیہ میں مولانا خلیل الرحمن مستقل ناظم بنائے گئے۔ مولوی سید عبدالحئی اور منشی احتشام علی نائب ناظم مقرر کیے گئے۔ مولانا شبلی کے استعفے پر طلبہ نے کئی تار بمبئی بھیجے جن میں استعفا واپس لینے پر زور دیا تھا لیکن مولانا راضی نہ ہوئے۔ انھوں نے رکنِ ندوہ کی حیثیت سے خدمت انجام دینے کا وعدہ کیا۔ طلبہ اور رفقا کے اصرار پر آپ ۸ دسمبر ۱۹۱۳ء کو لکھنؤ تشریف لائے اور مارچ ۱۹۱۴ء تک یہاں رہے اور طلبہ کو درس دیتے رہے۔</p>
			<p>دسمبر۱۹۱۳ء میں مولانا شبلی نے طلباے ندوہ کو بعد نمازِمغرب بخاری شریف کادرس دینا شروع کیا۔ بہت سے طلبہ اس درس میں شریک ہوتے تھے لیکن ناظم صاحب نے اسے پسند نہ کیا۔ انھوں نے مہتمم اور مدرسِ اعلیٰ مفتی محمد عبداللہ ٹونکی کے ذریعے درسِ حدیث بند کروانا چاہا لیکن انھیں اس میں تأمل تھا۔ بعد میں ناظم کے زور دینے پر مفتی صاحب نے طلبہ پر فارغ اوقات میں کسی سے بھی درس لینے کی ممانعت کر دی۔ طلبہ فارغ اوقات میں دوسروں سے اپنے سابق درس کی کمی پورا کرتے تھے، وہ سب بند ہو گئے۔</p>
			<p>دارالعلوم ندوہ کے طلبہ نے مولانا شبلی سے درخواست کی کہ وہ سیرتِ نبویؐ پر تقریر کریں، یہاں بھی منتظمینِ ندوہ ان کے آڑے آئے لیکن بعد میں بدنامی کے ڈر سے چند قیود اور شرائط کے ساتھ اس کی منظوری دی گئی۔ ان واقعات نے طلبہ کو اس قدر مشتعل کیا کہ انھوں نے ۷مارچ ۱۹۱۴ء کو اسٹرائک کر دی۔ مسعود علی ندوی اعلیٰ درجے کے منتظم لیکن ”لٹھ مار“ طبیعت کے مالک تھے۔ انھوں نے ندوہ کے طلباے قدیم کی بنا ڈالی اور اس کے پہلے ناظم منتخب ہوئے۔ انھوں نے ہڑتال کا انتظام اپنے ہاتھوں میں لیا اور سو سے زائد طلبہ کے طعام و قیام اور تدریس کا بندوبست کیا اور دوسری طرف اخبارات، رسائل اور پمفلٹوں کے ذریعے احتجاج کے شعلوں کو ہوا دیتے رہے۔</p>
			<p>اخبارات اور رسائل نے اسٹرائک کو خوب اچھالا۔ ہمدرد دہلی، مسلم گزٹ لکھنؤ، زمیندار لاہور اورالہلال کلکتہ کے صفحات طلبہ کی ہمدردی کے لیے وقف تھے اور مولانا شبلی کی مجروح انا کو سہارا دے رہےتھے۔ ملک میں جا بجا جلسے ہو رہےتھے جن میں ندوہ میں اصلاحات پر زور دیا جا رہا تھا۔ مولانا ابوالکلام آزاد رائی کا پربت بنانے میں مہارت رکھتے تھے۔ ان کے آتش ریز و طوفان خیز قلم نے یہ ثابت کیا کہ اس وقت ملتِ اسلامیہ کو درپیش مسائل کا حل ندوہ کی اصلاح پر موقوف تھا جس کی راہ میں چند قدامت پسند علما حائل تھے۔</p>
			<p>ندوہ کے طلباے قدیم کی مجلس کو مولانا شبلی آشیر باد میسر تھی۔ مولانا خلیل الرحمن نے انتظامی جلسے میں دو خطوط پیش کیے۔ پہلا خط عبدالسلام ندوی کا مسعود علی ندوی کے نام تھا اور دوسرا خط مولانا شبلی نے مسعود علی ندوی کو لکھا تھا۔ ان دونوں خطوط نے اسٹرائک کے اخلاقی پہلو اور مولانا شبلی کی حیثیت کو مجروح کیا۔ اس دوران میں مولانا شبلی نے نواب سید علی حسن خاں، ابوالکلام آزاد، مسعود علی ندوی اور سید سلیمان ندوی کو متعدد خطوط لکھے اور ندوہ میں اصلاحات پر زور دیا۔ مولانا شبلی نے اپریل ۱۹۱۴ء میں مسعود علی ندوی کو لکھا۔</p>
			<blockquote>
				<p>جلسہ میں عبدالسلام اور میرے خطوط غلط یا صحیح پڑھے گئے۔ پھر کیوں کر ممکن ہے کہ وہ درج کارروائی نہ ہو اور اس سے یہ لوگ سازش کا کام نہ لیں۔ ان لوگوں نے تمام خرابیوں اور اسٹرائک کے سارے زور کو صرف سازش اور میری شرکت کے ادعا سے ٹھنڈا کر دینا چاہا ہے اورالبشیر وغیرہ یہی اثر ملک میں پھیلا دیں گے۔</p>
			</blockquote>
			<p>مولانا شبلی کے حامیوں میں نواب سید علی حسن خاں، ابوالکلام آزاد، خواجہ غلام الثقلین، میرزا حیرت اور جالب دہلوی نمایاں تھے جب کہ ندوہ میں اسٹرائک کے مخالفین مولانا عبدالباری فرنگی محلی، مولوی عبدالحق حقانی، شاہ سلیمان پھلواری، دیوبند کے مولانا محمودحسن، حاجی محمد اسحق خاں، نواب زادہ آفتاب احمد خاں قابلِ ذکر تھے۔ دیوبند اور علی گڑھ کے منتظمین اس بنا پر اسٹرائک کے مخالف تھے کہ اگر یہ بدعت پھیل گئی تو دیگر مدارس کو نقصان پہنچے گا۔ علما نے عام طور پر یہ فتویٰ دیا کہ اسٹرائک ناجائز تھی۔ عبدالباری ندوی نے جب الہلال میں اس کے جواز میں سلسلۂ مضامین شروع کیا تو مولانا شبیر احمد عثمانی نے ان کی تردید میں مضمون لکھا۔ صاحب زادہ آفتاب احمد خاں نے علی گڑھ انسٹی ٹیوٹ گزٹمیں اسٹرائک کے خلاف مضامین لکھے۔ اس اسٹرائک سے مولانا شبلی کو فائدہ کے بجائے نقصان پہنچا۔ مولانا شبلی نے مسعود علی ندوی کو اپریل ۱۹۱۴ء کے خط میں لکھا:</p>
			<blockquote>
				<p>میں بار بار روکتا تھا کہ اسٹرائک سے کیا نتیجہ ہوگا لیکن آخر ہوئی اور لطف یہ کہ اس کی اتنی قیمت ٹھہری کہ میری سازش تھی۔</p>
				<p>مجلسِ انتظامیہ اپنی رپورٹ شائع کرے گی۔ بڑے بڑے نام ہیں، اس کے مقابلے میں بے چارے بچوں کی قیادت ہوگی۔ ۔ ۔ ۔ ۔ غریب لڑکے کیوں کر بسر کرتے ہیں اور کب تک کریں گے؟ مکان کون سا ہے؟ وہ بھی تو خالی کرایا جائے گا۔</p>
			</blockquote>
			<p>ندوہ میں اسٹرائک ڈھائی ماہ تک جاری رہی۔ دہلی میں مجلسِ اصلاحِ ندوہ کا اجلاس مولانا ثناء اللہ امرتسری کی زیر صدارت ۱۰مئی ۱۹۱۴ء کو ہوا جس میں مولانا شبلی کے موافقین و مخالفین دونوں شریک ہوئے۔ مجلسِ اصلاحِ ندوہ اپریل ۱۹۱۴ء میں قائم ہوئی۔ نواب سید علی حسن خاں اس کے ناظم اور مولوی نظام الدین حسن اس کے صدر قرار پائے۔ بہت سے حضرات نے اس کی رکنیت قبول کی اور ملک بھر میں اس کی شاخیں قائم ہوئیں۔</p>
			<p>اس اثنا میں مولانا عبدالحق حقانی نے الکلام اورعلم الکلام کی بعض عبارات کی بنا پر مولانا شبلی کی تکفیر کا فتویٰ جاری کیا۔ سید عبدالسلام صاحب مالک مطبع فاروقی نے شبلی سے سوال کیا کہ ”آپ مادۂ عالم کو قدیم اور نبوت کو اکتسابی سمجھتے ہیں ؟“ مولانا شبلی نے جواب دیا کہ ”میں مادۂ عالم کو قدیم نہیں مانتا، البتہ تمام صفاتِ الٰہی کے قدم کا قائل ہوں اور اسی طرح نبوت کو اکتسابی بھی نہیں جانتا بلکہ اس کو عطیۂ الٰہی مانتا ہوں۔ “ مولانا شبلی نے ایک طویل بیان دیا اور ایک مختصر تحریر دی تھی۔ سید سلیمان ندوی نے دونوں تحریریں اپنے پاس رکھ لیں اور مختصر تحریر سید عبدالسلام کے سپرد کی جو عام طور سے شائع کی گئی اور تکفیر کے فتنے کا سد باب کیا گیا۔</p>
			<p>۱۰ مئی ۱۹۱۴ء کے جلسے کے دوران مسعود علی ندوی اور سید سلیمان ندوی مولانا محمد علی سے ملے اور انھیں طلبہ کے مطالبات کی حمایت پر آمادہ کرناچاہا۔ انھوں نے فرمایا ”جب تک طلبہ اسٹرائک نہ ختم کر دیں، میں ان کی حمایت نہیں کر سکتا“۔ مسعود اور سید سلیمان نے کہا، ”اگر آپ ان کے مطالبات کی ذمہ داری قبول کر لیں تو امید ہے کہ وہ ابھی اسٹرائک ختم کر دیں“۔ مولانا محمد علی یہ سن کر خوش ہوئے۔ ان دونوں حضرات نے لکھنؤ تار دیا جس کا طلبہ کی جانب سے جواب آیا۔ ”ہم بخوشی اپنی قسمت کی باگ آپ کے مضبوط ہاتھوں میں دیتے ہیں اور آپ کے حسبِ مشورہ اسٹرائک ختم کرتے ہیں“۔ مولانا محمد علی اس کارنامے سے بہت خوش ہوئے۔</p>
			<p>۱۰مئی ۱۹۱۴ء کے جلسے میں حکیم اجمل خاں کے ایما پر ایک سب کمیٹی بنی جس کا کام ندوہ کے لیے نیا دستورالعمل بنانا تھا۔ اس کانفرنس میں مولانا محمد علی نے یہ طے کیا کہ پچھلے واقعات پر تنقید کر کے کش مکش کو طول نہ دیا جائے بلکہ آئندہ کے لیے جمہور کی قوت بڑھائی جائے اور ایسے قاعدے جاری کیے جائیں جن سے منتظمینِ ندوہ کو خود مختارانہ کارروائی کا موقع نہ ملے۔ سب کمیٹی کے سربراہ پیر زادہ محمد حسین تھے اور اور حکیم اجمل خاں، ابوالکلام آزاد، مولانا محمد علی، ثناء اللہ امرتسری، خواجہ غلام الثقلین، نواب سید علی حسن خاں اور حکیم عبدالولی ارکان منتخب ہوئے۔ ۲۴مئی ۱۹۱۴ء کو سب کمیٹی نے اصلاحات کا خاکہ پیش کیا۔ وسطِ جون میں مولانا شبلی بمبئی تشریف لے گئے اورسیرۃ النبیؐ کی تصنیف میں مصروف ہو گئے۔</p>
			<p>جس زمانے میں ندوۃ العلماء کے منتظمین اور مولانا شبلی کی مناقشت زوروں پر تھی تو حیدر آباد کے سوا دوسری ریاستوں نے ندوہ کی امداد روک دی تھی اور حکومتِ ہند کے محکمۂ تعلیم نے بھی سخت اعتراضات کیے تھے۔ اس وقت صاحب زادہ آفتاب احمد خاں نے مسلم ایجوکیشنل کانفرنس کی طرف سے تحقیقات کے لیے ایک وفد بھجوانے کی تجویز پیش کی تاکہ ندوہ کی مسدود امداد دوبارہ جاری ہو سکے۔ یہ امر مولانا شبلی کو ناگوار گذرا کیوں کہ امداد کے دوبارہ اجرا سے ندوہ کے منتظمین کے ہاتھ مضبوط ہو سکتے تھے اور مسلم ایجوکیشنل کانفرنس جنھیں شبلی ”اغیار“ قرار دیتے تھے، عوام میں سرخرو ہو سکتی تھی۔ مولانا نے اس پر ”ندوۃ العلما اورننگِ معائنہ اغیار“ نامی طویل نظم کہی۔ اس نظم کے چند اشعار درجِ ذیل ہیں۔</p>
			<blockquote>
				<verse>
                    آتا ہے اب معائنہ ندوہ کا مشن
                    جو اختراعِ مجمع حکمت شعار ہے
                    جن میں سے کچھ شریک نزاعِ قدیم ہیں
                    کچھ ابتدائے بانیِ آغاز کار ہے
                    جن میں سے کوئی محکمۂ راز کا شریک
                    مضمونِ آفتاب کا مضموں نگار ہے
                    کیا شانِ ایزدی ہے کہ وہ ندوۂ علوم
                    جو مدعی رہبریِ روزگار ہے
                    جو مایۂ امید ہے نسلِ جدید کا
                    جو کاروانِ رفتہ کی اک یادگار ہے
                    جس پر یہ حسنِ ظن ہے کہ مجمعِ کرام
                    جس کا مصر و شام میں اب تک وقار ہے
                    آیا تھا جس کے شوق میں وہ فاضلِ عرب
                    جس کا مرقعِ ادبی المنار ہے
                    جس نے بدل دیا روش و شیوۂ قدیم
                    یہ انقلابِ گردشِ لیل و نہار ہے
                    آئے ہیں اس کی جانچ کو ناآشنائے فن
                    جو رہبرِ طریقۂ اصلاحِ کار ہے
                    تعلیمِ مشرقی سے نہیں جن کو کچھ غرض
                    ندوہ اب ان کا نازکشِ اقتدار ہے				
				</verse>
			</blockquote>
			<p>مولانا شبلی جوشِ رقابت میں جسے ”ناآشناے فن“ اور ”رہبرِ طریقۂ اصلاحِ کار“ قرار دے رہےتھے وہی صاحبزادہ آفتاب احمد خاں ندوہ کے تنِ خستہ میں امداد کا جرعۂ حیات آفریں انڈیلنا چاہتے تھے، ورنہ مولانا شبلی اور ان کے ”لٹھ مار“ رفقانے ندوۃ العلماکی بربادی میں کسر نہ چھوڑی تھی۔ ”لٹھ مار“ ان معنوں میں کہ بعض حضرات مولانا شبلی کی حمایت میں مفروضہ دشمنوں کی سرکوبی کے لیے قلم کو لاٹھی کی طرح چلاتے تھے۔ ۱۹۱۲ء سے جو اسلامی ہند میں انقلاب آیا تو ندوہ مولانا شبلی کے ہاتھ سے نکل گیا اور حریت خواہی میں بھی علی گڑھ کے منتظمین بازی لے گئے جنھیں مولانا شبلی کا رخانۂ غلامی کی پیداوار کہتے تھے۔ مولانا شبلی نے اس کا اعتراف یکم مارچ ۱۹۱۳ء کے خط بنام عبدالباری ندوی میں کیا تھا۔</p>
			<blockquote>
				<p>علی گڑھ کے لڑکے اب ہم لوگوں سے بھی آگے ہیں، بلکہ سچ یہ ہے کہ ان کی حالت شوریدگی تک پہنچ گئی ہے۔ آزاد (ابوالکلام) وہاں جائیں تو لڑکے ان کی گاڑی کھینچیں۔</p>
			</blockquote>
			<p>مولانا شبلی بمبئی میں ۱۹جولائی ۱۹۱۴ء تک رہے اور اپنے بھائی مولوی محمد اسحق کی بیماری کی اطلاع ملتے ہی الٰہ آبادچلے گئے۔ ۵اگست ۱۹۱۴ء کو ان کے بھائی فوت ہو گئے۔ مولانا شبلی کے تمام پروگرام تلپٹ ہو گئے اور صدمے کے عالم میں انھوں نے معین الدین ندوی کو ۱۴ اگست ۱۹۱۴ء کو لکھا:</p>
			<blockquote>
				<p>جو مصیبت مجھ پر پڑی شاید تمھیں معلوم نہیں۔ عزیز بھائی اسحق نے جو میرا دست و بازو تھا، انتقال کیا۔ میں مدت تک کسی کام کے قابل نہیں رہا۔</p>
			</blockquote>
			<p>مولانا شبلی کی ایک عرصے سے ”دارالمصنفین“ اور ”دارالتکمیل“ جیسے ادارے قائم کرنے کی خواہش تھی۔ مولوی محمد اسحق کے انتقال کے بعد انھوں نے اعظم گڑھ کو اپنا مستقر بنایا اور تن دہی سے اپنے منصوبوں کی تکمیل میں مصروف ہو گئے۔ مولانا شبلی کو اس زمانے میں مدرسۃ الاصلاح سرائے میر کا انتظام اور شبلی اسکول جو مولانا شبلی کی غیر موجودگی میں روبہ تنزل تھا، اسے دوبارہ ترقی کی راہ پر ڈالنے کی فکر تھی۔ انھوں نے اپنے آئندہ عزائم کے بارے میں مولانا حبیب الرحمن خاں شروانی کے نام ۱۶ستمبر ۱۹۱۴ء کے خط میں لکھا:</p>
			<blockquote>
				<p>بہرحال میں اعظم گڑھ چلا آیا۔ محمڈن شبلی اسکول، جو ۲۰ برس ہوئے میں نے قائم کیا تھا، ہائی اسکول سے مڈل اسکول تک آگیا۔ عزیز مرحوم (مولوی محمد اسحق) اس کو انٹرنس تک پہنچانااور تمام برادری کے قصبات میں اسکول اور مکاتب قائم کرناچاہتے تھے۔ دو مہینے کا دورہ رکھا تھااورپانچ سو روپے مصارفِ دورہ کے لیے الگ کر دیے تھے۔ اشتہارات اور رسیدیں یہاں سب چھپ گئی تھیں۔</p>
				<p>مجھ کو اس کام کے علاوہ ”دارالمصنفین“ اور ”دارالتکمیل“ کی فکر ہے۔ ندوہ میں کام کرنا ممکن نہ تھا۔ ۶برس تک کشا کش میں گذرے۔ جو ہو گیا وہ تعجب انگیز ہے۔ بہرحال صورتِ موجودہ یہ ہے کہ اسکول کے پاس ہی میرا اور میرے خاندان کا باغ ہے جس کا کل رقبہ گیارہ بیگھہ پختہ ہے۔ اس کو وقف کر رہا ہوں اور شرکا بھی راضی ہو گئے ہیں۔ مسودہ لکھا جا چکا، رجسٹری کرانا ہے۔ دو بنگلے پہلے سے موجود ہیں۔ کتب خانہ (دوبارہ) معتدبہ مہیا ہو گیا ہے اور بڑھتا جاتا ہے۔ دفترِ سیرت کا کل سرمایہ اس طرف منتقل ہو جائے گا بلکہ صرف کتب خانہ کے لیے کافی ہوگا اور دارالمصنفین کے لیے کچھ اضافہ ہوگا۔ چاہتا ہوں کہ اس کے چار کمرے چار عناصرِ اردو کے نام سے تعمیر ہوں اور عمارت پر تمام موجودہ معززین اربابِ قلم کے نام کندہ ہوں۔ چندہ مشروط نہیں، ہر صاحبِ قلم چندہ دے بھی نہیں سکتا۔ اس کے ساتھ دارالتکمیل کھول رہا ہوں۔ یعنی ادب اور تفسیر کی تکمیل کے طلبہ کو تیار کروں۔ دو مددگار ہوں گے۔ انتہائی صفوں کو خود پڑھائوں گا۔ ۔ ۔ ۔ ۔ نواب عماد الملک نے دارالمصنفین کی صدر نشینی قبول کرلی ہے۔ تکمیلِ دستاویز کے بعد انجمن کے قواعد اور ممبروں اور عہدہ داروں کے نام شائع ہوں گے۔</p>
			</blockquote>
			<p>مولانا شبلی نے ۱۸ ستمبر ۱۹۱۴ء کو مسعود علی ندوی کو لکھا:</p>
			<blockquote>
				<p>مکان۔ ۔ ۔ ۔ ۔ والد مرحوم کا خالی ہے، یعنی میں نے کرایہ سے روک رکھا ہے اور اس کا کرایہ اپنے ذمہ لے لیا ہے کیوں کہ وہ مکان والد نے مظفر کو دے دیا تھا۔ وہ مکان نہایت کافی ہے۔ طلبا دارالتصنیف اور دارالتکمیل کے لیے بھی اس میں کافی جگہ ہے۔ میرے بنگلے اور نیشنل اسکول سے بھی قریب ہے۔</p>
				<p>لیکن اصل سوال تمہارے الائونس کا ہے۔ جو کام تم سے متعلق ہوگا اس کے لیے ضرورت ہے کہ تمہاری پوزیشن معزز ہو اس لیے یا تو معاوضہ معقول ہو جس کی نسبت ابھی کوئی اطمینان کے قابل انتظام نہیں، یا اگر آنریری کام کرو تو مصارف کا بار پڑے گا، اگرچہ مکان مفت کا ہوگا اور دیگر مصارف بھی بہت کم، تاہم آخر مصارف ہوں گے۔</p>
				<p>میرے پاس اس وقت صرف بھوپال کی ماہوار اور اپنا ذاتی وظیفہ ہے۔ دارالمصنفین کے لیے کئی برس بعد آمدنی کی صورت نکلے گی۔ وظائفِ تکمیل کا کسی قدر انتظام یوں ہوا ہے کہ تیس روپے ماہوار میاں حمید دیں گے، اسی قدر ایک اور صاحب۔ کتب خانہ بنگلہ باغ کی وسعت اور ترمیم میںبہت مصارف پڑ رہے ہیں اور پڑیں گے اور یہ سب اپنی ذات سے کر رہا ہوں اور کرنا پڑے گا۔</p>
			</blockquote>
			<p>مولانا شبلی نعمانی کے انتقال کے بعد مولانا حبیب الرحمن شروانی نے علی گڑھ انسٹی ٹیوٹ گزٹمیں مولانا شبلی کے متعلق لکھا:</p>
			<blockquote>
				<p>بعد وفات علامہ مرحوم معلوم ہوا کہ بنگلہ اور باغ ازروئے وصیت وقف کر دیا ہے اور بلند حوصلہ اعزہ تکمیلِ وصیت پر آمادہ ہیں۔ قبر اسی باغ میں بنی اور وہیں تکمیلِ سیرت کے سامان ہو رہے ہیں۔</p>
			</blockquote>
			<p>مولانا شبلی نے ۵ ستمبر ۱۹۱۴ء کو سید سلیمان ندوی کو اطلاع دی:</p>
			<blockquote>
				<p>چونکہ خاندان کے اور لوگ شریک ہیں اس لیے ان کو بھی وقف پر آمادہ کر رہا ہوں۔ پندرہ بیگھہ خام کا رقبہ ہے اسی میں نیشنل اسکول بھی آجائے گا۔</p>
			</blockquote>
			<p>مولانا شبلی نے ۱۰ اکتوبر ۱۹۱۴ء کو سید سلیمان ندوی کو لکھا:</p>
			<blockquote>
				<p>تمھارا بہت انتظار رہا۔ مسعود آئے بھی اور چلے گئے۔ وہ تو اس ویرانے کو علمی کوششوںکی جولان گاہ بننے کے قابل خیال کرتے ہیں۔ کتابیں بقدرِ ضرورت مہیا ہو گئی ہیں۔ چھے سات الماریاں بھر گئی ہیں۔ وقف نامۂ باغ زیرِ تحریر ہے۔ بنگلہ کے بغل میں مختصر سا دارالضیوف بن گیا ہے۔ غالباً تم کو تکلیف نہ ہوگی لیکن آئو تو چند روز ٹھہرو۔ پادر رکاب آنا پسند نہیں۔ شاید اس وقت تک مسعود دوبارہ آئیں۔ علی محسن وغیرہ امتحان کے بعد آئیں گے۔</p>
			</blockquote>
			<p>مولانا شبلی نے ۱۶ اکتوبر ۱۹۱۴ء کو، جب آپ اپنی صحت کی طرف سے مایوس ہو گئے تھے اور منزلِ آخر قریب نظر آرہی تھی، مولانا حمید الدین فراہی کو خط میں لکھا:</p>
			<blockquote>
				<p>افسوس کہ کہ سیرت پوری نہ ہو سکی اور کوئی نظر نہیں آتاکہ اس کام کو پورا کرے۔ وقف نامہ میں اسٹامپ کاجھگڑا تھا اس لیے کلکٹر کے یہاں درخواست دے دی۔ وہ طے کر دیں تو تکمیل ہو جائے۔ تم کو متولیوں میں رکھا ہے اور اگر دارالمصنفین قائم ہو جائے تو تمھارے سوا کون چلائے گا۔</p>
			</blockquote>
			<p>مرض الموت کے دوران مولانا شبلی کو یہ احساس ہو گیا تھا کہ عمر کی نقدی تمام ہونے والی تھی اور سیرتِ نبوی کی تالیف ادھوری رہ گئی۔ اپنی کوتاہی پر انھیں افسوس تو تھا لیکن ان کی امیدوں کا محور ان کے شاگرد تھے جو ان کے بعد سیرتِ نبویؐ کی تکمیل کرسکیںاور دارالمصنفین کے منصوبے کو روبہ عمل لاسکیں۔ انتقال سے تین دن پہلے ۱۵ نومبر ۱۹۱۴ء کو سید سلیمان ندوی اور مولانا ابوالکلام آزاد کومندرجہ ذیل تار دلوایا۔</p>
			<blockquote>
				<p>اگر آپ اس اثنا میں مل جاتے تو سیرتِ نبویؐ کی اسکیم کا کچھ انتظام ہو جاتا ورنہ سب کارروائی بے کار ہو جائے گی۔ سید سلیمان اگر موجود ہوتے تو ان کو پورا پلان سمجھا دیتا۔</p>
			</blockquote>
			<p>مولانا شبلی نے سیرتِ نبویؐ کے مسودے اورمبیضے کپڑے میں بندھوا کر ایک الماری میں مقفل کرادیے اور عزیزوں کو وصیت فرمائی کہ ”یہ مسودے حمید الدین اور سید سلیمان کے سپرد کیے جائیں اور ان کے سواکسی اور کو ہرگز نہ دیے جائیں“۔ وفات سے تین روز قبل سید سلیمان ندوی اور مولانا حمید الدین کو تاردلوائے۔ سید صاحب تار ملنے سے پہلے پونا سے روانہ ہو گئے اور ۱۵ نومبر ۱۹۱۴ء کو اعظم گڑھ پہنچے۔ مرض کی شدت کی بنا پر شبلی میں تابِ گویائی نہ تھی۔ لوگوں نے جواہر مہرہ پانی میں گھول کر پلایا تو توانائی بحال ہوئی اور آپ نے سید سلیمان کا ہاتھ تھام کر فرمایا۔ ”سیرت میری تمام عمر کی کمائی ہے، سب کام چھوڑ کے سیرت تیار کر دو“۔ سید صاحب نے جواب دیا۔ ”ضرور، ضرور“۔</p>
			<p>مولانا حمید الدین فراہی ۱۶نومبر ۱۹۱۴ء کی شام کو اعظم گڑھ پہنچے تو مولانا شبلی کی حالت اور بھی ردی ہو چکی تھی۔ ۱۷نومبر کی صبح کو مولانا شبلی نے سیدسلیمان اور حمید الدین سے فرمایا۔ ”سیرت، سیرت، سیرت، سب کام چھوڑ کے“۔ ۱۸نومبر ۱۹۱۴ء کو مولانا شبلی انتقال کر گئے۔</p>
			<p>مولانا شبلی کے انتقال کے بعد ۲۱ نومبر ۱۹۱۴ء کو آپ کے تلامذہ اور رفقا جمع ہوئے اور ایک مختصر سی ”جماعت نعمانیہ“ بنائی جس نے شبلی کے چھوڑے ہوئے کاموں کی تکمیل کو اپنا مقصد قرار دیا۔ مدرسہ سرائے میر کی صدارت مدرسین مولانا محمد شبلی متکلم کے سپرد ہوئی۔ مدرسہ کی نظامت مسعود علی ندوی نے اپنے سر لی۔ دارالمصنفین کی تشکیل و تاسیس کے لیے اس جماعت کے ارکان نے ماہوار چندے لکھوائے۔ مسعود علی ندوی نے چندوں کی وصولی کا انتظام اپنے ہاتھ میں لیا اور شبلی منزل میں مستقل قیام کیا۔</p>
			<p>اس کے بعد ۲۹ نومبر ۱۹۱۴ء کو مولانا حمید الدین اور سید سلیمان ندوی بھوپال جا کر نواب سلطان جہاں بیگم سے ملے۔ سرکارِ عالیہ نے انھیں تسلی دی اور سیرتِ نبوی کی تدوین کے لیے وظیفے کی رقم ان دونوں حضرات کے نام جاری فرمادی، اس طرح دارالمصنفین کے وجود اور ارتقا کا سامان بہم پہنچایا۔ مولانا حمید الدین حیدر آباد دکن گئے اور نواب عماد الملک سید حسین بلگرامی سے مل کر دارالمصنفین کے لیے ماہانہ امداد کی درخواست کی۔ نواب صاحب کی سفارش پر نظام نے شبلی مرحوم کے تین سو روپے ماہوار وظیفے کو دارالمصنفین کے نام منتقل کیا اور اپنی جیبِ خاص سے سالانہ سو روپے کی رقم مختص کی۔ عماد الملک دارالمصنفین کے پہلے صدر نشین تھے۔</p>
			<p>نواب سر مزمل اللہ خاں مولانا شبلی کے قدر دان تھے۔ انھوں نے ندوۃ العلماء، علی گڑھ کالج اور دیو بند جیسے اداروں کی مالی امداد کی تھی۔ دارالمصنفین بھی ان سے فیض یاب ہوا۔ آپ نے دارالمصنفین کی مسجد پانچ ہزار کے صرفے سے بنوائی تھی اور دری کا فرش اور مسجد کے لیے پردے بنوا کر بھیجے تھے۔ اسی مسجد کے مشرق میں مولانا شبلی دفن کیے گئے تھے۔</p>
			<p>دارالمصنفین اعظم گڑھ کا پہلا جلسہ ۲۵مئی ۱۹۱۵ء کو منعقد ہوا۔ مولانا شبلی مرحوم اس اعتبار سے خوش قسمت تھے کہ علمی مقاصد کی تکمیل کے لیے کاملِ فن اور ایثار پیشہ علما کی ایک ٹیم چھوڑ گئے جس نے ان سے کیے گئے وعدوں کو زندگی بھر نبھایا۔ ۲۵ مئی کے جلسے میں مولانا حمید الدین صدر، سید سلیمان ندوی ناظم، مسعود علی ندوی مینیجر اور حامد نعمانی، مولانا حبیب الرحمن خاں شروانی، نواب سید علی حسن خاں، پروفیسرشیخ عبدالقادر پونا، مولانا عبداللہ عمادی، نواب عماد الملک سید حسین بلگرامی اور عبدالماجد دریابادی ارکان مقرر ہوئے۔ بعد میں سید سلیمان ندوی نے باصرار عبدالسلام ندوی کو ادارے میں شریک کیا۔ ۴جولائی۱۹۱۵ء کو مجلسِ دارالمصنفین کا رجسٹریشن کرالیا گیا۔ سید سلیمان ندوی نومبر ۱۹۱۵ء میں پونا کالج سے مستعفی ہو کر اعظم گڑھ آگئے اور پھر یہیں کے ہو رہے۔</p>
			<p>دارالمصنفین کا ابتدائی عملہ پانچ افراد پر مبنی تھا اور یہ افراد مولانا شبلی کے تربیت یافتہ اور شاگرد تھے۔ سید سلیمان ندوی، عبدالسلام ندوی، مسعود علی ندوی، معین الدین ندوی اور ایک مسودہ نویس تھا۔ ان کی تنخواہیں علی الترتیب سو، سو، پچاس، تیس اور بیس روپے ماہوار تھیں۔ دارالمصنفین کے مجوزہ نقشے میں دارالتصنیف، دارالاشاعت، دارالکتابت، علاحدہ پریس کا قیام اور ایک علمی رسالے کا اجرا شامل تھا۔ شعبۂ تصنیف میں اس وقت سید سلیمان ندوی اور عبدالسلام ندوی تھے۔</p>
			<p>ان حضرات کی کاوش کا پہلا پھل مکاتیبِ شبلی (حصہ اول) کی صورت میں ۱۹۱۶ء میں ظاہر ہوا۔ سید سلیمان ندوی ۱۹۰۹ء سے شبلی کے خطوط جمع کر رہےتھے۔ مکاتیب کی پہلی جلد مولانا شبلی دیکھ چکے تھے۔ سید صاحب قیامِ پونا کے زمانے میںارض القرآنپر کام کر رہےتھے۔ یہ در اصل سیرت النبیؐکا مقدمہ تھاجو سید صاحب نے مولانا شبلی کے کہنے پر تصنیف کیا تھا۔ اس کی طوالت اور موضوع کی اہمیت کے پیشِ نظر اسے کتابی شکل دی گئی لیکن کچھ حصہ سیرت النبیؐ کا جز بنا۔ اس میں ان قبائل اور اقوام کی تاریخ اور جغرافیہ کا ذکر تھا جن کی قرآنِ کریم میں نشان دہی کی گئی تھی۔</p>
			<p>دارالمصنفین کا پریس جون ۱۹۱۶ء میں نصب کیا گیا اور جولائی ۱۹۱۶ء میں رسالہ معارف منظرِ عام پر آیا۔ سید صاحب اس رسالے کے چونتیس سال مدیر رہے اور انھوں نے اپنے رفقا کی مدد سے اردو کا دامن تاریخ، مذہب اورادبیات کے بیش بہا موتیوںسے بھر دیا۔ ۱۹۱۸ء میں جب دارالمصنفین نے سیرت النبیؐ (جلد اول) شائع کی تو سید سلیمان ندوی اسے لے کر والیۂ ریاست بھوپال سلطان جہاں بیگم کی خدمت میں حاضر ہوئے۔ بیگم صاحبہ نے دورانِ ملاقات سید صاحب سے دریافت کیا کہ ”عالمِ رویا میں رسولِ انام علیہ السلام کی زیارت کس طرح ہو سکتی ہے ؟“ سید صاحب نے جواب دیا ”کتبِ حدیث و سیرۃ کے مطالعے اور درودو سلام کی کثرت سے“۔</p>
			<p>ارکانِ دارالمصنفین کی ایثار نفسی کے متعلق سید سلیمان ندوی نے جون ۱۹۲۹ء میں معارف میں لکھا۔</p>
			<blockquote>
				<p>جہاں تک دارالمصنفین کا تعلق ہے ہم اور ہمارے رفقا نے یہ طے کر لیا ہے کہ کچھ نہ ملنے پر بھی ہم سب کچھ کریں گے اور ایثار و اخلاص کے دعوے کو ان شاء اللہ کبھی شرمندہ نہ ہونے دیں گے۔</p>
			</blockquote>
			<p>معارفکے مطمحِ نظر کے بارے میں سید صاحب نے جولائی ۱۹۲۸ء کے معارف میں تحریر کیا۔</p>
			<blockquote>
				<p>لفظی اور معنوی حیثیت سے اعتدال، مضامین میں ادبیت بھی ہو، منطقیت بھی، تحقیق و کاوش بھی ہو اور حسن و لطافت بھی، مشرقیت بھی ہو اور مغربیت بھی۔ جدت بھی ہو اور قدامت بھی۔ فلسفیت بھی ہو اور مذہبیت بھی، عقلیت بھی اور نقلیت بھی۔</p>
			</blockquote>
			<blockquote>
				<verse>
					یارِ ما ایں دارد و آں نیزہم
				</verse>
			</blockquote>
			<blockquote>
				<p>لوگ کہیں گے کہ یہ جمعِ اضداد ہے، ہم جواب دیں گے کہ معارف کیا خود عالم مجموعۂ اضداد ہے۔</p>
			</blockquote>
			<p>سید سلیمان ندوی کو بحیثیت شاگرد مولانا شبلی سے بے پناہ عقیدت تھی کیوں کہ مولانا نے سید صاحب کے علمی جوہر کا ادراک کیا تھا اور ان کے والد اور چچا سے آبائی پیشہ طب اختیار کرنے کے بجائے تدریس و تعلیم پر زور دیا تھا۔ سید صاحب شبلی کے انتقال کے بعداپنے استاد کی متعین کردہ علمی روش پر چلتے رہے لیکن بعد میں انھوں نے مختلف علوم میں جو اضافے کیے ان سے سید صاحب کے مرتبے اور علم کا بہتر اظہار ہوا۔</p>
			<p>سید صاحب شبلی کی نسبت کہیں زیادہ کامیاب رہے۔ اس کی بنیادی وجہ دونوں کے مزاجوں کا فرق تھا۔ شبلی سیمابی طبیعت اور جذباتی انداز رکھتے تھے جبکہ سید صاحب متحمل مزاج اور صبرو رضا کے قائل تھے۔ شبلی کی طبع ہمہ جہتی تھی۔ وہ خود کو نمایاں رکھتے اور ان میں قیادت کا جذبہ اس قدر شدید تھا کہ جن اداروں سے وہ برسوں منسلک رہے جب ان سے الگ ہوئے تو انھیں اداروں کی زندگی کے درپے ہو گئے۔ جولائی ۱۹۱۳ء میں جب وہ معاصرینِ ندوہ سے اختلافات کی بنا پر مستعفی ہوئے تو انھوں نے اور ان کے تابعین نے ندوۃالعلماء کے خلاف ملک بھر میں ہنگامہ برپا کیا اورندوۃ العلما کے وجود کے درپے ہو گئے۔ مسعود علی ندوی علمی شخصیت نہ تھے، نہ ہی غورو فکر اور مآل اندیشی سے انھیں علاقہ تھا لیکن شبلی کی حمایت میں انھوں نے ندوہ میں ہڑتال کی اور مولانا شبلی کی اخلاقی حیثیت کو مجروح کیا۔</p>
			<p>اس کے برعکس مولانا سید سلیمان ندوی نے بتیس سال کی رفاقت اور دارالمصنفین کی رہنمائی کے بعد جب ان کے اور مسعود علی ندوی کے درمیان اختلافات بڑھ گئے اور مسعود صاحب نے سید صاحب کا رہنا دوبھر کر دیا تو جون ۱۹۴۶ء میں آپ دارالمصنفین سے خاموشی سے الگ ہو گئے۔ نواب صاحب بھوپال کے اصرار پر آپ نے قاضی القضاۃِ ریاست اور امیر جامعہ کا عہدہ قبول کیا۔ الگ ہونے کے باوجودآپ نے ادارے سے تعلق ختم نہ کیا اور اس کی بہبود کے لیے ہدایات دیتے رہے۔</p>
			<p>مولانا شبلی کی سیمابی طبیعت ان کی کامیابی کی راہ میں رکاوٹ بنی۔ ۱۹۱۲ء میں جب آپ نے سیرتِ نبوی کا عظیم الشان منصوبہ شروع کیا تھا تو اس وقت مولانا کی صحت اچھی نہ تھی اور انھیں اندازہ تھا کہ ان کے پاس فرصتِ زیست کم رہ گئی تھی لیکن اس کے باوجود آپ نے مولانا ابوالکلام آزاد کے کہنے میں آکر خود کو سیاسی مباحث میں الجھایا اور مسلم لیگ کی روش اور علی گڑھ تحریک سے آویزش کی راہ اپنائی۔ شبلی ہنگامی سیاست کے لیے موزوں نہ تھے، ان کے لیے بہترین راہِ عمل وہی تھی جو انھوں نے مولوی محمد اسحق کے انتقال کے بعد اپنائی۔ یعنی ہم خیال علما کو ساتھ لے کر مشترکہ علمی مساعی اور علمی ادارے کا قیام۔</p>
			<p>سید سلیمان ندوی کو علم تھا کہ وہ عملی سیاست کے لیے موزوں نہ تھے، چنانچہ انھوں نے مختصر عرصے کے لیے قومی کاموں میں دخل دیا۔ مثلاً ۱۹۲۰ء کے وفدِ خلافت میں شمولیت اور یورپ میں قیام کیا یا ۱۹۲۴ء سے ۱۹۲۶ء میں حجاز کے معاملات کی درستی کے لیے جدو جہد کی لیکن اس میں بھی کسی مرحلے پر علم جوئی اور عالمانہ وقار کو ترک نہ کیا اور دارالمصنفین اور ندوۃ العلماسے وابستہ رہ کر علم کی خدمت کرتے رہے۔</p>
		</section>
	</body>
</document>