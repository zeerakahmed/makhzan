<document>
	<meta>
		<title>قاموس الہند: پچپن جلدوں پر محیط اردو کا نادر لغت — تعارف اور چند مغالطوں کا ازالہ</title>
		<author>
			<name>رؤف پاریکھ</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>قاموس الہندایک بسیط اور کثیر جلدی اردو بہ اردو لغت ہے۔ لیکن اس کے مؤلف راجا راجیسور راو اصغر کے دنیا سے جانے کے طویل عرصے بعد بھی یہ غیر مطبوعہ ہے۔ پچپن جلدوں پر محیط اس کا واحد قلمی نسخہ کراچی یونی ورسٹی کے مرکزی کتب خانے (ڈاکٹر محمود حسین لائبریری) میں موجود ہے۔ جہازی قامت کی پچپن ضخیم جلدوں کے بسیط حجم کے پیشِ نظر اب اس کی اشاعت کا امکان بھی بظاہربہت کم ہے۔</p>
			<p>قاموس الہند اور اس کے مؤلف کے بارے میں بہت کم معلومات دستیاب ہیں اور اس لغت سے متعلق کچھ مغالطے بھی موجود ہیں۔ لغات اور لغت نویسی سے متعلق تحقیقی و تنقیدی تحریروں میں بالعموم قاموس الہند کا ذکرنہیں ملتا اور جہاں ملتا ہے وہاں کچھ غلط فہمیاں بھی پائی جاتی ہیں۔ چنانچہ اس مقالے میں اس لغت سے متعلق بنیادی اوراہم معلومات پیش کرنے نیز اس لغت سے متعلق بعض غلط فہمیوں کا ازالہ کرنے کی کوشش کی گئی ہے۔</p>
			<heading>راجا راجیسور راو اصغر: ایک مختصر تعارف</heading>
			<p>قاموس الہند کے مؤلف راجا راجیسور اصغر نثر نگار بھی تھے اور شاعری بھی کرتے تھے۔ ان کا نام قدرت نقوی نے ’راجیسور‘ اور ’راجیشور‘ دونوں طرح لکھا ہے جب کہ نصیر الدین ہاشمی، زہرا رضوی اور نبی ہادی نے ’راجیشور‘ لکھا ہے۔ لیکن ان کی بیشتر کتابوں پر ان کا نام ’راجیسور‘ ہی لکھا ہے۔ مثلاً ان کی مرتبہ کتاب مجمع الالفاظ، جو ایک قسم کا لغتِ مترادفات ہے، کی لوح پر ان کا نام یوں درج ہے:</p>
			<blockquote>
				<p>راجہ [کذا: راجا چاہیے] راجیسور راؤ صاحب اصغر (ورما) خلفِاکبر راجہ [کذا] اُماپت راؤ مہا بلونت بہادر والیِ سمستان وومکنڈہ۔</p>
			</blockquote>
			<p>راجا راجیسور راو اصغر دکن میں ریاست سمستان ووم کنڈا ضلع نظام آباد کے والی تھے۔ تمکین کاظمی کے مطابق سمستان جٹپول کے والی تھے اور اگر یہ سمستان یو پی میں ہوتا تو راجا اصغر ہز ہائنس کہلاتے (سمستان سے مراد ہے وہ جاگیر یا ریاست جو کسی ہندو راجا کو والیِ سلطنت کی طرف سے دی گئی ہو)۔ اصغر نے خود کو زبان کی اصلاح اور ترقی کے لیے وقف کر دیا تھا۔ لغات سے بڑی دلچسپی تھی اور کئی لغات ان کے نام سے ملتے ہیں۔ تمکین کاظمی کے مطابق ان کی تصانیف کی تعداد سو سے بھی متجاوز ہے۔ سرفراز رضوی نے ان کی بتیس اور قدرت نقوی نے ان کی چھپن تصانیف کی فہرست دی ہے اور اس میں بڑی تعداد میں لغات اور قواعد کی کتابیں بھی شامل ہیں۔ لیکن افسوس کہ ان کی پیدائش اور وفات کی تاریخ اردو اور انگریزی کے منابع میں بھی کہیں نہیں ملتی۔ زہرا رضوی اور قدرت نقوی نے بھی نہیں لکھی۔ البتہ تمکین کاظمی کی تحریر سے کچھ اندازہ ہوتا ہے کہ راجا صاحب ۱۸۸۰ء کے لگ بھگ پیدا ہوئے ہوں گے اور ۱۹۴۰ء کے آس پاس تک حیات ہوں گے کیونکہ تمکین کاظمی نے نقوش کے شخصیات نمبر میں، جو ۱۹۵۶ء میں شائع ہوا، لکھا ہے کہ ”پندرہ ایک سال ہوئے کہ سورگ باش ہوئے، تخمیناً ساٹھ سال کی عمر تھی“۔</p>
			<heading>قاموس الہند: چند غلط فہمیاں اور ان کا ازالہ</heading>
			<p>قاموس الہند کے مؤلف کے مختصر تعارف کے بعد یہ وضاحت کر دی جائے کہ اس لغت سے متعلق بالخصوص اس کی جلدوں کی تعداد اور اس میں شامل الفاظ کی تعداد کے بارے میں کچھ غلط فہمیاںپائی جاتی ہیں جن کو دور کرنا ضروری ہے۔</p>
			<p>پہلے ہم یہ دیکھتے ہیں کہ ان جلدوں سے متعلق کیا کچھ لکھا گیا ہے۔</p>
			<p>نصیرالدین ہاشمی کے مطابق ”فنِ لغت سے آپ [راجیسور راو اصغر] کو بڑی دلچسپی رہی۔ علاوہ شائع شدہ لغتوں کے بلحاظِ حروف تہجی عربی، فارسی اور اردو کی ۲۶ [چھبیس] جلدیں مکمل ہیں جن کو ہنوز شائع نہیں کیا گیا“۔</p>
			<p>سہ ماہی اردو (کراچی) کے لغت نمبر (جلد اول) میں ایک طویل مضمون ”راجا راجیسور راو اصغر: بحیثیت لغت نگار“ کے عنوان سے شائع ہوا۔ یہ سید قدرت نقوی نے لکھاتھا اور حق یہ ہے کہ انھوں نے اردو والوں کی طرف سے راجیسور راو اصغر کے اس قرض کو ادا کرنے کی کوشش تھی جو اردو والوں پر بہت عرصے سے واجب الادا تھا، کیونکہ راجا صاحب کی عظیم اردو خدمات کے باوجود انھیںاردووالوں نے اس طرح کبھی یاد نہیں کیا جس طرح کرنا چاہیے تھا۔ اس میں انھوں نے اصغر کی کتابوں اور لغات کی فہرست بھی دی ہے۔ وہ قاموس الہند کا بھی ذکر کرتے ہیں اور کہتے ہیں کہ نصیرالدین ہاشمی نے اس کی چھبیس جلدوں کا ذکر کیا ہے اور ”تصدیق کی گئی تو یہ تعداد صحیح ثابت ہوئی“۔ وہ اصغر کی کتاب نغمۂ عنادلمیں شامل قاموس الہند کے ایک اشتہار کا ذکر کرتے ہیں۔ اگرچہ اس اشتہار میں قاموس الہند کا نام نہیں دیا گیا لیکن قدرت نقوی کا خیال ہے کہ یہ لغت (جس کے بارے میں اشتہار میں اطلاع دی گئی ہے کہ یہ عربی، فارسی، اردو، سنسکرت، ترکی اور انگریزی کے مجموعی طور پر تقریباً دو لاکھ الفاظ پر مشتمل ہے) قاموس الہند ہی ہے۔</p>
			<p>راجیسور راو اصغر کے مرتبہ ہندی اردو لغت (اسلام آباد: مقتدرہ قومی زبان، ۱۹۹۳ئ) کے پیش لفظ میں جمیل جالبی صاحب نے لکھا ہے کہ راجیسور راو اصغر کی مادری زبان ’تلنگی‘ تھی لیکن انھیں مختلف زبانوں پر عبور تھا اور وہ ساری عمر تصنیف و تالیف بالخصوص لغت نویسی میں لگے رہے۔ جالبی صاحب نے اس پیش لفظ میں اصغر کے لغات کا ذکر کرتے ہوئے فرہنگِ فارسی جدید کو ”دو لاکھ سے زیادہ الفاظ پر مشتمل فارسی و اردو کا ایک مستند لغت“ کہا ہے۔ البتہ وہ قاموس الہند کو اس سے الگ ایک لغت قرار دیتے ہیں اور لکھتے ہیں کہ:</p>
			<blockquote>
				<p>راجا راجیشور راو اصغر کا ایک اور غیر مطبوعہ کارنامہ قاموس الہند ہے۔ یہ لغت تین لاکھ دس ہزار اردو الفاظ پر مشتمل ہے اور اس میں اشتقاق و اعراب کے علاوہ صحت کے ساتھ معانی درج کیے گئے ہیں۔ خوشی کی بات ہے کہ جہازی سائز کی ۵۵ ضخیم جلدوں پر مشتمل اس لغت کا دنیا میں موجود واحد قلمی نسخہ کراچی یونی ورسٹی کے کتب خانے میں محفوظ ہے۔</p>
			</blockquote>
			<p>غالباً جالبی صاحب کی اس بات کی بنیاد ہی پر جامعہ کراچی کے شعبۂ تصنیف و تالیف کے رسالے جریدہ کے مختلف شماروں میں چھپنے والے اشتہار میں دعویٰ کیا گیا کہ قاموس الہند میں ”سوا تین لاکھ الفاظ کا ذخیرہ“ ہے اور اس کی اشاعت کے ”عظیم الشان“ منصوبے کی بھی نوید سنائی گئی۔ جریدہ کے مطابق یہ کام جمیل جالبی صاحب کی نگرانی میں ایک مجلس ادارت کر رہی تھی (یا کرنے کا محض منصوبہ تھا۔ رسالے میں وضاحت سے کچھ نہیں لکھاگیا۔ حقیقت کیا تھی اس سے تو جامعہ کراچی کے شعبۂ تصنیف و تالیف سے وابستہ لوگ ہی واقف ہوں گے)۔</p>
			<p>اصغر کا معروف ہندی اردو لغت جس پر جالبی صاحب کا پیش لفظ ہے دوبارہ بھی شائع ہوا (کراچی: انجمن ترقیِ اردو، ۱۹۹۷ئ) اور اس پر قدرت نقوی نے ایک مقدمہ لکھا (جو بیشتر انھی معلومات پر مبنی ہے جو اس کے ایک اور ایڈیشن میں شامل نقوی صاحب کے مقدمے اور ان کے مضمون مطبوعہ سہ ماہی اردو میں مہیا کی گئی ہیں)۔</p>
			<p>قاموس الہند کی تالیف کب شروع ہوئی اور کب مکمل ہوئی اس کا کہیں کوئی ذکر نہیں ملتا۔ بہرحال، قاموس الہند کا سالِ تالیف یقینی طور پر ۱۹۴۰ء سے قبل ہی کا ہوگاکیونکہ ۱۹۴۰ء کے لگ بھگ راجا صاحب چل بسے تھے۔ ان کی مرتبہ آخری کتاب ہندی اردو لغت پہلی بار۱۹۳۸ء میں شائع ہوئی تھی۔</p>
			<p>قاموس الہند کے بارے میں جالبی صاحب کا کہنا بالکل درست ہے کہ اس کی پچپن جلدیں ہیں کیونکہ خوش قسمتی سے راقم الحروف کو بھی اس لغت کی تمام پچپن جلدیں دیکھنے کا موقع ملا ہے اور اس طرح نصیر الدین ہاشمی کا یہ خیال اور قدرت نقوی صاحب کی ”تصدیق“ کہ اس لغت کی چھبیس جلدیں ہیں، دونوںقطعاً غلط ہیں۔</p>
			<p>جہاں تک اس لغت میں اندراجات کی تعداد کا تعلق ہے تو پہلے اس کے صفحات کی تعداد کو دیکھ لیا جائے۔ ذیل میں دیے گئے جدول میں ہر جلد کے صفحات کی تعداد دی جا رہی ہے۔ پچپن جلدوں کے ان صفحات کی کل تعداد تقریباً بتیس ہزار ہے۔ لیکن چونکہ اندراجات کاغذ کے صرف ایک جانب ہیں اور خالی صفحات پر بھی نمبر پڑے ہیں لہٰذا ان صفحات کی صحیح تعداد جن پر اندراجات ہیں نصف یعنی لگ بھگ سولہ ہزار رہ جاتی ہے۔ ان رجسٹروں کے صفحات لکیر دار ہیں اور اندراجات ایک سطر چھوڑ کر ایک سطر میں ہیں۔ گو صفحہ بڑے ناپ کا ہے اور ہر صفحے پر بالعموم اٹھارہ سطریں ہیں لیکن کسی کسی اندراج کے معنی/تشریح ایک سطر سے زیادہ میں بھی آئی ہے۔ اسی طرح چونکہ پہلے کالم کی چوڑائی نسبتاً کم ہے اور بعض اندراجات (بالخصوص کہاوتیں) طویل ہیں نیز بعض اندراجات کا متبادل املا اگلی سطر میں لکھا گیا ہے لہٰذا اندراجات فی صفحہ بہت زیادہ نہیں ہیں اور راقم کا اندازہ ہے کہ اوسطاً ہر صفحے پر پندرہ اندراجات ہوں گے۔ اگر اس کو سولہ ہزار (یعنی صفحات کی کل تعداد) سے ضرب دیا جائے تواندراجات کی کل تعداد دو لاکھ چالیس ہزار کے قریب بنتی ہے۔ بعض خالی صفحات پر اضافہ کیے گئے اندراجات کو بھی شمار کیا جائے (جو بہت زیادہ نہیںہیں) تو تعدادمیں شاید چند ہزار کا اضافہ ہو جائے گا۔ گویا اس لغت کی پچپن جلدوں کے اندراجات کی کل تعداد ڈھائی لاکھ سے زیادہ نہیں ہوگی۔ اس تعداد کو تین لاکھ دس ہزار یا سوا تین لاکھ کہنا مناسب نہیں ہے۔</p>
			<p>اسی طرح اس میں شامل تمام اندراجات کو ’اردو‘ قرار دینا بھی درست نہیں ہے اور اس میںایسے بلا مبالغہ ہزاروں الفاط شامل ہیں جو خالصتاً سنسکرت یا ’شدھ ہندی‘ کے ہیں اور اردو میں کبھی استعمال نہیں ہوئے۔ اسی طرح عربی اور فارسی کے بھی سیکڑوں ایسے الفاظ اس میں بطور اندراج <annotation lang="en">(headword)</annotation> شامل ہیں جو اردو میں کبھی استعمال نہیں ہوئے اور غالباً عربی اور فارسی لغات سے نقل کر لیے گئے ہیں۔ لغت نویسی کے اصولوں کے مطابق جب تک ان الفاظ کے استعمال کی سند اردو میں دستیاب نہ ہو انھیں اردو نہیں کہا جا سکتا اور راقم کی ناقص رائے میں اس میں شامل ہزاروں الفاظ ایسے ہیں جن کے اردو میں استعمال کی سند پیش کرنا بہت مشکل ہوگا۔</p>
			<p>لہٰذا ہم اس نتیجے پر پہنچتے ہیں کہ:</p>
			<list>
				<li>۱۔ قاموس الہند کی جلدوں کی کل تعداد پچپن ہے۔ انھیںچھبیس قرار دینا فہم سے بالاتر ہے۔ ہاں یہ ممکن ہے کہ ایک اور لغت جس کا ذکر جالبی صاحب نے کیا (اور جو فارسی کا لغت ہے) چھبیس جلدوں پر مشتمل ہو اور اس کی وجہ سے مغالطہ ہوا ہو۔</li>
				<li>۲۔ قاموس الہند کے اندراجات کی کل تعداد ڈھائی لاکھ کے قریب ہوگی اسے تین لاکھ یا سوا تین لاکھ کہنا درست نہیں۔</li>
				<li>۳۔ ان ڈھائی لاکھ اندراجات میں عربی، فارسی اور بالخصوص سنسکرت کے ہزاروں ایسے الفاظ بھی شامل ہیں جو اردو میں کبھی استعمال نہیں ہوئے اور انھیں اردو قرار دینا درست نہیں۔ یوں ان اندراجات کی تعداد ڈھائی لاکھ سے بھی کم رہ جاتی ہے۔</li>
			</list>
			<heading>قاموس الہند پاکستان کب اور کیسے پہنچا؟</heading>
			<p>سوال یہ ہے کہ جہازی قامت کی یہ پچپن جلدیں جن میں سے ہر ایک جلد کا وزن کئی کلو ہے، ہندوستان سے پاکستان کب اور کیسے پہنچیںاور کون صاحب انھیں یہاں لائے اور یہ جامعہ کراچی کے کتب خانے میں کس طرح پہنچیں۔ قدرت نقوی نے قاموس الہند کے بارے میں لکھا ہے کہ ”۲۶ ضخیم جلد کی کتاب یقینا اہمیت کی حامل ہوگی۔ خبر ہے کہ یہ نایاب کتاب دست بردِ زمانہ سے محفوظ ہے اور اب کراچی میں ایک صاحب کے پاس ہے“۔</p>
			<p>جن صاحب کا ذکر قدرت نقوی صاحب نے کیا ہے ان کے بارے میں راقم کو ڈاکٹر فرمان فتح پوری صاحب نے بتایا تھا کہ جب وہ (فرمان صاحب) لغت بورڈ کے مدیر اعلیٰ تھے تو ”یہ صاحب“ ان کے پاس آئے تھے کہ جلدیں بورڈ کے لیے خرید لی جائیں تاکہ لغت کی تیاری میں معاون ثابت ہوں۔ چونکہ وہ صاحب ایک بڑی رقم کے طلب گار تھے لہٰذا فرمان صاحب نے انھیں جمیل جالبی صاحب کے پاس بھیج دیا جو اس وقت کراچی یونی ورسٹی کے وائس چانسلر تھے اور اس طرح کراچی یونی ورسٹی نے اپنے کتب خانے (محمود حسین لائبریری) کے لیے وہ جلدیں اسّی ہزار روپے میں خرید لیں (جواس زمانے میں بڑی رقم تھی)۔ کتب خانے کی مہراور داخلہ نمبر کے ساتھ ان جلدوں پر تاریخ بھی پڑی ہے جو گیارہ اپریل ۱۹۸۷ء ہے اور جامعہ کراچی کے کتب خانے کے دستور کے مطابق وہ رقم بھی ہر کتاب کی طرح اس لغت پر درج ہے جواس کی خریداری پر صرف کی گئی، یعنی اسّی ہزار روپے۔</p>
			<p>یہ اہم، بسیط اور نادر کام جامعہ کراچی کی محمود حسین لائبریری میں محفوظ ہو گیا۔ البتہ یہ ہندوستان سے یہاں کیسے اور کب پہنچا، اس کا کچھ علم نہ ہو سکا اور اب وہ صاحب بھی فوت ہو چکے ہیں، قدرت نقوی بھی اور فرمان فتح پوری بھی انتقال کر گئے۔ جالبی صاحب کی صحت ایسی نہیں کہ وہ اس پر کچھ روشنی ڈال سکیں۔ لہٰذا اب اس راز سے پردہ اٹھنا مشکل ہے کہ یہ جلدیں ہندوستان میں کہاں تھیں اور پاکستان کب اور کیسے پہنچیں۔ بہرحال یہ تو طے ہے کہ یہ اپریل ۱۹۸۷ء میں جامعہ کراچی کے کتب خانے میں پہنچ چکی تھیں اور انھیں ایک صاحب سے باقاعدہ بعوض اسّی ہزار روپے خریدا گیا تھاکیونکہ اس کا اندراج اس لغت پر موجود ہے۔</p>
			<heading>قاموس الہند کی پچپن جلدوں کی تفصیل</heading>
			<p>اس لغت کی جہازی قامت کی پچپن جلدیں، جن میں سے بیشتر خاصی ضخیم ہیں، جامعہ کراچی کے کتب خانے میں محفوظ ہیں جہاںراقم کو انھیں دیکھنے کا موقع ملا۔ پہلی جلد پر کتب خانے کے اندراج کا شمار ۴۹۳۴۰ہے اور اس پر گیارہ اپریل انیس سو ستاسی کی تاریخ پڑی ہے۔ یہ بڑے بڑے دفتروں (رجسٹروں) پر خطِ نستعلیق میںخوشخط لکھی ہوئی ہے۔ ان رجسٹروںکی تقطیع تقریباًاٹھارہ انچ ضرب نو انچ ہے۔</p>
			<p>پہلی جلد کے پہلے صفحے پر لغت کا نام یوں درج ہے:</p>
			<blockquote>
				<p>قاموس الہند</p>
				<p>فہرستِ لغتِ اردو</p>
			</blockquote>
			<p>اس کے علاوہ کوئی معلومات فراہم نہیں ہوتیں کیونکہ اس پر اور کچھ بھی درج نہیں ہے۔ نہ کوئی مقدمہ یا دیباچہ ہے، نہ کوئی تعارف یا تقریظ وغیرہ۔ مؤلف کا نام تک کاتب نے نہیں لکھا اور یہ بڑی حد تک جالبی صاحب کی روایت ہی ہے جس کی بنا پرہم یہ تسلیم کرتے ہیں کہ یہ قاموس الہند ہے اور اس کے مؤلف راجا راجیسور راو اصغر ہیں کیونکہ یہ جالبی صاحب ہی کے دورِ سربراہی میں جامعہ کراچی پہنچی تھی۔</p>
			<p>ہر جلد میں صفحات کی تعداد مختلف ہے جیسا کہ نیچے دیے گئے جدول سے ظاہر ہے۔ ہر صفحے پر صرف ایک طرف عبارت لکھی گئی ہے یعنی ورق کی پشت سادہ ہے، البتہ کہیں کہیں اندراجات کا اضافہ انھی سادہ صفحات پر سرخ روشنائی سے کیا گیا ہے اورغالباً انھیں سادہ رکھنے کا مقصد بھی یہی تھا کہ نظرِ ثانی میں اضافی عبارت لکھی جا سکے۔ سیاہ روشنائی سے اندراجات ہیں، کہیں کہیں درمیانی حصے میں ترمیم اور اضافے کے لیے سرخ روشنائی بھی استعمال کی گئی ہے۔ ہر صفحے پر بالعموم اٹھارہ سطریں ہیں لیکن کئی صفحات پر اندراجات کے ایک سے زیادہ سطر میں آنے کے سبب ہر صفحے پر اندراجات کی تعداد اٹھارہ سے کم بھی ہو گئی ہے۔</p>
			<p>جلدوں پر صفحات کے شمار کے اعداد مشینی طریقے پر ڈالے گئے ہیں۔ چند جلدوں میں تسلسل سے صفحات کے نمبر پڑے ہیں لیکن بعض جلدوں پر نمبر ازسرِ نو ایک سے شروع ہو جاتے ہیں۔ بعض اندراجات کا یابعض مقامات پر معنی کا اضافہ سرخ قلم سے کیا گیا ہے۔ یہ غالباً نظرِ ثانی کا نتیجہ ہے۔</p>
			<p>ایک جلد (جلد ۴۷) میں کچھ صفحات جلد بندی میں آگے پیچھے ہو گئے ہیں اور آخری صفحہ (نمبر ۱۱۶۴) جلد ساز کی غلطی سے شروع میں لگ گیا ہے۔ لیکن دراصل صفحات پورے ہیں۔ البتہ ایک جلد ایسی ہے جس میں کچھ صفحات کم ہیں۔ یہ جلد ۲۶ ہے جس پر پہلے صفحے پر ۱۸ کا عدد درج ہے گویا شروع کے صفحات غائب ہیں (لیکن چونکہ ورق کے ایک طرف ہی لکھا گیا ہے لہٰذا نو صفحات ہی کم ہیں)۔ اس جلد کا آغاز ”ز“ کی بجاے ”زاژ“ سے ہو رہا ہے۔</p>
			<p>تقریباً تمام جلدیں اچھی حالت میں ہیں اور اچھی جلد بندی اور کتب خانے کے عملے کی مستعدی کے سبب بالکل محفوظ ہیں، سواے ایک جلد (جلد ۴۷) کے جس کے خاصے صفحات کے اوپری حصوں کے کونے اڑ گئے ہیں اور ان کے ساتھ کچھ الفاظ بھی ناپید ہو گئے ہیں۔ لیکن یہ صرف ایک جلد میں ہوا ہے اور اس کی بھی حفاظت کے لیے ان صفحات پر مومی کاغذ چڑھا دیا گیا ہے جس کی وجہ سے یہ مزید نقصان سے محفوظ ہے۔ البتہ کاغذ تقریباً ستر پچھتر سال پراناہونے کے سبب بھربھرا ساہو چلا ہے اور ٹوٹ جانے کے خطرے سے دوچار ہے۔ کیا ہی اچھا ہو کہ اس لغت کی تمام جلدوں کے مکمل عکس لے کر ان کو کمپیوٹر پر محفوظ کر لیا جائے، کیونکہ اگر اس کی تدوین وطباعت کا کام شروع بھی ہو گیا تو اس کی اشاعت مکمل ہونے میں بیس پچیس سال درکار ہوں گے۔ تب تک کاغذ کا خدا جانے کیا حشر ہو۔</p>
			<p>لائبریری کے عملے نے ان جلدوں پر سہولت کے لیے نام لکھ دیے ہیں اور ایک ہی حرف سے شروع ہونے والے الفاظ اگر ایک سے زیادہ جلدوں میں ہیں تو ان پر لائبریری کے عملے نے حرف کے ساتھ ایک، دو، تین وغیرہ کا عدد ڈال دیا ہے (مثلاً م ایک، م دو وغیرہ) جیسا کے ذیل کے جدول میں یہ اعداد حروف کے ساتھ درج کیے جا رہے ہیں۔ اسی طرح بعض جلدوں میں ایک سے زیادہ حروف سما گئے ہیں اور ان پر صفحات کا شمار درمیان ہی میںدوبار ایک سے کیا گیا ہے۔ ہم نے یہاںانھیں ایک ہی جلد کے تحت درج کیا ہے البتہ وضاحت اور سہولت کے خیال سے انھیں اسی جلد نمبر کے ساتھ اگلی سطر میں درج کیا ہے۔ ان جلدوں کی دیگر تفصیلات بھی پیش ہیں۔ بعض حل طلب امور کی وضاحت حواشی میں کی جا رہی ہے۔</p>
			<table>
				<tr>
					<td>شمار</td>
					<td>نام جلد</td>
					<td>تقطیع</td>
					<td>مشمولات</td>
					<td>صفحات</td>
				</tr>
				<tr>
					<td>۱</td>
					<td>الف (ا)</td>
					<td>الف مقصورہ</td>
					<td>اَ تا اڑن کھٹولا</td>
					<td>۱ تا ۶۲۲</td>
				</tr>
				<tr>
					<td>۲</td>
					<td>الف (۲)</td>
					<td>الف مقصورہ</td>
					<td>اڑنا تا اَقوِیلا سَمُون</td>
					<td>۶۲۳ تا ۱۲۱۳</td>
				</tr>
				<tr>
					<td>۳</td>
					<td>الف (۳)</td>
					<td>الف مقصورہ</td>
					<td>اُقیانوس تا انجیل</td>
					<td>۱۲۱۴ تا ۱۸۰۴</td>
				</tr>
				<tr>
					<td>۴</td>
					<td>الف (۴)</td>
					<td>الف مقصورہ</td>
					<td>اُنجیلا تا اَیہلَوکِک</td>
					<td>۱۸۰۵ تا ۲۴۱۰</td>
				</tr>
				<tr>
					<td>۵</td>
					<td>آ</td>
					<td>الف ممدودہ</td>
					<td>آ تا آئیے</td>
					<td>ا تا ۸۰۰</td>
				</tr>
				<tr>
					<td>۶</td>
					<td>ب (۱)</td>
					<td>باے عربی</td>
					<td>ب تا بر روے اِستادن</td>
					<td>۱ تا ۷۷۳</td>
				</tr>
				<tr>
					<td>۷</td>
					<td>ب (۲)</td>
					<td>باے عربی</td>
					<td>بر روے دریاپل بستن تا بودلا</td>
					<td>۷۷۴ تا ۱۵۰۶</td>
				</tr>
				<tr>
					<td>۸</td>
					<td>ب (۳)</td>
					<td>باے عربی</td>
					<td>بودلی تا بییا (بے یار) ۱۹</td>
					<td>۱۵۰۷ تا ۲۲۲۹</td>
				</tr>
				<tr>
					<td>۹</td>
					<td>پ (۱)</td>
					<td>باے فارسی</td>
					<td>پ تا پر بھاونت</td>
					<td>۱ تا ۶۸۷</td>
				</tr>
				<tr>
					<td>۱۰</td>
					<td>پ (۲)</td>
					<td>باے فارسی</td>
					<td>پر بھات ۲۰ تا پنجاہہ</td>
					<td>۶۸۸ تا ۱۳۷۰</td>
				</tr>
				<tr>
					<td>۱۱</td>
					<td>پ (۳)</td>
					<td>باے فارسی</td>
					<td>پنجپا/پنجپایہ تا پییی/پیئی ۲۱</td>
					<td>۱۳۷۱ تا ۲۱۰۵</td>
				</tr>
				<tr>
					<td>۱۲</td>
					<td>ت (۱)</td>
					<td>تاے فوقانی</td>
					<td>ت تا تغلیس</td>
					<td>۱ تا ۸۱۵</td>
				</tr>
				<tr>
					<p>۱۳</p>
					<p>ت (۲)</p>
					<p>تاے فوقانی</p>
					<p>تغلیط تا تییہ بندی</p>
					<p>۸۱۶ تا ۱۵۶۸</p>
				</tr>
				<tr>
					<td>۱۴</td>
					<td>ٹ/</td>
					<td>تاے ثقیلہ/</td>
					<td>ٹ تا ٹیہلا سا دھنا</td>
					<td>۱ تا ۳۱۳</td>
				</tr>
				<tr>
					<td>ث</td>
					<td>ثاے مثلثہ</td>
					<td>ث تا ثیو صوفیہ</td>
					<td>۱ تا ۸۷</td>
				</tr>
				<tr>
					<td>۱۵</td>
					<td>ج (۱)</td>
					<td>جیمِ تازی</td>
					<td>ج تا جَمَل</td>
					<td>۱ تا ۶۳۷</td>
				</tr>
				<tr>
					<td>۱۶</td>
					<td>ج (۲)</td>
					<td>جیمِ تازی</td>
					<td>جَمل تا جییشٹھتو</td>
					<td>۶۳۸ تا ۱۲۳۸ ۲۲</td>
				</tr>
				<tr>
					<td>۱۷</td>
					<td>چ (۱)</td>
					<td>جیمِ فارسی</td>
					<td>چ تا چِندی</td>
					<td>۱ تا ۵۷۵</td>
				</tr>
				<tr>
					<td>۱۸</td>
					<td>چ (۲)</td>
					<td>جیمِ فارسی</td>
					<td>چِندی چِندی کرنا تا چِیہی</td>
					<td>۵۷۶ تا ۱۰۳۸</td>
				</tr>
				<tr>
					<td>۱۹</td>
					<td>ح</td>
					<td>حاے حطی</td>
					<td>ح تا حُیئی</td>
					<td>۱ تا ۶۱۳</td>
				</tr>
				<tr>
					<td>۲۰</td>
					<td>خ</td>
					<td>خاے معجمہ</td>
					<td>خ تا خیوم/خیومہ/خییدن</td>
					<td>۱ تا ۸۵۱</td>
				</tr>
				<tr>
					<td>۲۱</td>
					<td>د (۱)</td>
					<td>دالِ مہملہ</td>
					<td>د تا دسترخوان کا توبہ توبہ کرنا</td>
					<td>۱ تا ۵۷۵</td>
				</tr>
				<tr>
					<td>۲۲</td>
					<td>د (۲)</td>
					<td>دالِ مہملہ</td>
					<td>دسترخوان کرنا تا دوران</td>
					<td>۵۷۶ تا ۱۱۲۶</td>
				</tr>
				<tr>
					<td>۲۳</td>
					<td>د (۳)</td>
					<td>دالِ مہملہ</td>
					<td>دوران تا دییہ</td>
					<td>۱۱۲۷ تا ۱۶۵۹</td>
				</tr>
				<tr>
					<td>۲۴</td>
					<td>ڈ/</td>
					<td>دالِ ہندی/</td>
					<td>ڈ تا دیہڑھی/دیہڑی</td>
					<td>۱ تا ۲۲۹</td>
				</tr>
				<tr>
					<td>ذ</td>
					<td>ذالِ معجمہ</td>
					<td>ذ تا ذیول</td>
					<td>۱ تا ۹۵</td>
				</tr>
				<tr>
					<td>۲۵</td>
					<td>ر</td>
					<td>را [ے] مہملہ</td>
					<td>ر تا رئیسہ</td>
					<td>۱ تا ۱۰۳۹</td>
				</tr>
				<tr>
					<td>۲۶</td>
					<td>ز/</td>
					<td>زا</td>
					<td>زاژ ۲۳ تا زئیر</td>
					<td>۱۸ تا ۴۵۳</td>
				</tr>
				<tr>
					<td>ژ</td>
					<td>زاے فارسی</td>
					<td>ژ تا ژیوہ</td>
					<td>۱ تا ۱۵</td>
				</tr>
				<tr>
					<td>۲۷</td>
					<td>س (۱)</td>
					<td>سینِ مہملہ</td>
					<td>س تا سخن جور</td>
					<td>۱ تا ۵۵۹</td>
				</tr>
				<tr>
					<td>۲۸</td>
					<td>س (۲)</td>
					<td>سینِ مہملہ</td>
					<td>سخن چاویدہ تا سَلّو</td>
					<td>۵۶۰ تا ۱۱۲۰</td>
				</tr>
				<tr>
					<td>۲۹</td>
					<td>س (۳)</td>
					<td>سینِ مہملہ</td>
					<td>سلوان تا سیینج</td>
					<td>۱۱۲۱ تا ۱۶۷۳</td>
				</tr>
				<tr>
					<td>۳۰</td>
					<td>ش</td>
					<td>شینِ معجمہ</td>
					<td>ش تا شیہہ کشیدن</td>
					<td>۱ تا ۷۵۷</td>
				</tr>
				<tr>
					<td>۳۱</td>
					<td>ص/</td>
					<td>صادِ مہملہ</td>
					<td>ص تا صیئیل الفرس</td>
					<td>۱ تا ۳۳۵</td>
				</tr>
				<tr>
					<td></td>
					<td>ض/</td>
					<td>ضادِ معجمہ</td>
					<td>ض تا ضیون</td>
					<td>۱ تا ۱۲۹</td>
				</tr>
				<tr>
					<td></td>
					<td>ط/</td>
					<td>طاے مہملہ</td>
					<td>ط تا طیہوج</td>
					<td>۱ تا ۲۷۵</td>
				</tr>
				<tr>
					<td></td>
					<td>ظ</td>
					<td>ظاے معجمہ</td>
					<td>ظ تا ظیر</td>
					<td>۱ تا ۵۱</td>
				</tr>
				<tr>
					<td>۳۲</td>
					<td>ع</td>
					<td>عینِ مہملہ</td>
					<td>ع تا عطشان</td>
					<td>۱ تا ۳۳۵</td>
				</tr>
				<tr>
					<td>۳۳</td>
					<td>ع (۲)</td>
					<td>عینِ مہملہ</td>
					<td>عطشان تا عیہمہ</td>
					<td>۳۳۶ تا ۶۳۴</td>
				</tr>
				<tr>
					<td>۳۴</td>
					<td>غ</td>
					<td>غینِ معجمہ</td>
					<td>غ تا غیہم</td>
					<td>۱ تا ۳۴۵</td>
				</tr>
				<tr>
					<td>۳۵</td>
					<td>ف</td>
					<td>فا</td>
					<td>ف تا فیہج</td>
					<td>۱ تا ۵۵۱</td>
				</tr>
				<tr>
					<td>۳۶</td>
					<td>ق</td>
					<td>قاف</td>
					<td>ق تا قیوم</td>
					<td>۱ تا ۶۸۹</td>
				</tr>
				<tr>
					<td>۳۷</td>
					<td>ک (۱)</td>
					<td>کافِ عربی</td>
					<td>ک تا کھچوا</td>
					<td>۱ تا ۵۷۵</td>
				</tr>
				<tr>
					<td>۳۸</td>
					<td>ک (۲)</td>
					<td>کافِ عربی</td>
					<td>کھچوا تا کل کی بات</td>
					<td>۵۷۶ تا ۱۰۸۶</td>
				</tr>
				<tr>
					<td>۳۹</td>
					<td>ک (۳)</td>
					<td>کافِ عربی</td>
					<td>کل کی رات تا کَوڑا بھر</td>
					<td>۱۰۸۷ تا ۱۵۹۷</td>
				</tr>
				<tr>
					<td>۴۰</td>
					<td>ک (۴)</td>
					<td>کافِ عربی</td>
					<td>کُوڑا تا کییہ</td>
					<td>۱۵۹۸ تا ۲۱۱۴</td>
				</tr>
				<tr>
					<td>۴۱</td>
					<td>گ (۱)</td>
					<td>کافِ فارسی</td>
					<td>گ تا گلے سے اتارنا</td>
					<td>۱ تا ۵۸۷</td>
				</tr>
				<tr>
					<td>۴۲</td>
					<td>گ (۲)</td>
					<td>کافِ فارسی</td>
					<td>گلے سے اترنا تا گھر بیٹھے</td>
					<td>۵۸۸ تا ۹۶۸</td>
				</tr>
				<tr>
					<td>۴۳</td>
					<td>گ (۳)</td>
					<td>کافِ فارسی</td>
					<td>گھر بیٹھے پیر دوڑانا تا گئے وہ دن جو خلیل خاں فاختہ مارتے تھے</td>
					<td>۹۶۹ تا ۱۱۸۶</td>
				</tr>
				<tr>
					<td>۴۴</td>
					<td>ل (۱)</td>
					<td>لام</td>
					<td>ل تا لقا</td>
					<td>۱ تا ۳۹۵</td>
				</tr>
				<tr>
					<td>۴۵</td>
					<td>ل (۲)</td>
					<td>لام</td>
					<td>لقّا تا لیئی</td>
					<td>۳۹۶ تا ۷۸۶</td>
				</tr>
				<tr>
					<td>۴۶</td>
					<td>م (۱)</td>
					<td>میم</td>
					<td>م تا مجلسِ رقص و سرود</td>
					<td>۱ تا ۵۷۱</td>
				</tr>
				<tr>
					<td>۴۷</td>
					<td>م (۲)</td>
					<td>میم</td>
					<td>مجلس … ۲۴ تا مس کرنا</td>
					<td>۵۷۲ تا ۱۱۶۴</td>
				</tr>
				<tr>
					<td>۴۸</td>
					<td>م (۳)</td>
					<td>میم</td>
					<td>مس ہونا تا مفلس</td>
					<td>۱۱۶۵ تا ۱۷۳۶</td>
				</tr>
				<tr>
					<td>۴۹</td>
					<td>م (۴)</td>
					<td>میم</td>
					<td>مفلس بنا دینا تا منہ چلانا</td>
					<td>۱۷۳۷ تا ۲۲۹۵</td>
				</tr>
				<tr>
					<td>۵۰</td>
					<td>م (۵)</td>
					<td>میم</td>
					<td>منہ چلنا تا مئیر</td>
					<td>۲۲۹۶ تا ۲۸۴۲</td>
				</tr>
				<tr>
					<td>۵۱</td>
					<td>ن (۱)</td>
					<td>نون</td>
					<td>ن تا نظریں چرا کر دیکھنا</td>
					<td>۱ تا ۶۰۳</td>
				</tr>
				<tr>
					<td>۵۲</td>
					<td>ن (۲)</td>
					<td>نون</td>
					<td>نظریں چرانا تا نیئن</td>
					<td>۶۰۴ تا ۱۱۳۸</td>
				</tr>
				<tr>
					<td>۵۳</td>
					<td>و</td>
					<td>واو</td>
					<td>و تا وییی کرت</td>
					<td>۱ تا ۶۳۱</td>
				</tr>
				<tr>
					<td>۵۴</td>
					<td>ہ</td>
					<td>ہاے ہوز</td>
					<td>ہ تا ہییے کی پھوٹنا</td>
					<td>۱ تا ۸۰۳</td>
				</tr>
				<tr>
					<td>۵۵</td>
					<td>ی</td>
					<td>یاے تحتانی</td>
					<td>ی تا یین</td>
					<td>۱ تا ۲۴۷</td>
				</tr>
			</table>
			<heading>قاموس الہند: ایک مختصر تنقیدی جائزہ</heading>
			<p>الفاظ کی تعدادکے بارے میں سطورِ بالا میںکچھ عرض کیا جا چکا ہے۔ ہزاروں اندراجات کے اردو میں مستعمل نہ ہونے کا ذکر بھی ہو چکا۔ ان نکات کی تکرارسے بچتے ہوئے قاموس الہند کے بارے میں مزید کچھ مختصراً عرض کیا جا رہا ہے۔</p>
			<p>لغت میں حروفِ تہجی کی ترتیب میں ہاے مخلوط (ھ) کی ترتیب پرانے لغات کے مطابق ہے یعنی ہائیہ آواز وں کو الگ حروفِ تہجی نہیں مانا گیا ہے۔ قاموس الہند میں تلفظ کی وضاحت کا کوئی خصوصی اہتمام نہیں ہے اور بالعموم اعراب کے ذریعے تلفظ کی وضاحت کی گئی ہے۔ بعض مقامات پر اندراجات کی ترتیب غلط ہے۔ مثلاً نویں جلد کا اختتام لفظ ’پربھاونت‘ کے اندراج پر ہوتا ہے اور دسویں جلد میں پہلا اندراج ’پر بھات‘ کا ہے۔ یہ ترتیب غلط ہے۔ بلکہ ان دو اندراجات سے پہلے اور بعد میں جو الفاظ درج ہیں ان کی ترتیب بھی غلط ہے (تفصیل کا یہ موقع نہیں ہے)۔</p>
			<p>ہر صفحے پر چار کالم ہیں۔ پہلے کالم میں لفظ یا مرکب کا اندراج ہے، دوسرے میں ماخذ زبان کا مخفف حرف ہے جس کی تفصیل یہ ہے:</p>
			<list>
				<li>س: سنسکرت۔</li>
				<li>ہ: ہندی۔</li>
				<li>ان: انگریزی۔</li>
				<li>ف: فارسی۔</li>
				<li>ع: عربی۔</li>
				<li>ا: اردو۔</li>
			</list>
			<p>تیسرے کالم میں قواعدی حیثیت لکھی گئی ہے، مثلاً اسم کے ساتھ مذکر یا مؤنث لکھا ہے اور افعال کے ساتھ لازم یا متعدی لکھا ہے۔ صفت کے لیے ’صف‘ کا مخفف اور متعلقِ فعل <annotation lang="en">(adverb)</annotation> کے لیے ’مف‘ کا مخفف لکھا گیا ہے۔ چوتھے کالم میں معنی ہیں جو قدیم رواج کے مطابق بیشتر مترادفات کی صورت میں ہیں اور تشریح (جو لغت نویس کا اصل اور سب سے مشکل کام ہے) کم ہی اندراجات کے ساتھ لکھی گئی ہے۔ بعض مقامات پر دوسرا اور تیسرا کالم خالی چھوڑ دیا گیا ہے۔ غالباًمؤلف یا کاتب کو اس کے مکمل کرنے کا موقع نہ مل سکا۔</p>
			<p>بہرحال، چند خامیوں سے قطع نظر، قاموس الہند ایک بڑا کارنامہ ہے اور اس پر راجیسور راو اصغر کو جتنا خراجِ تحسین پیش کیا جائے کم ہے (گو یہ حقیقت ہے کہ راجا صاحب نے اپنی مدد کے لیے بڑی تعداد میں منشی رکھے تھے، جیسا کہ قدرت نقوی نے بھی نشاندہی کی ہے، لیکن ایسے عظیم الشان کام کسی فردِ واحد کے بس کے ہوتے بھی نہیں ہیں)۔</p>
			<p>اس لغت سے اردو لغات کی تدوین میں بھی مدد لی جا سکتی ہے۔ کسی قومی علمی ادارے یا جامعہ کراچی کو چاہیے کہ اس کی اشاعت کی کوشش کرے تاکہ اردو کا ایک اور عظیم اور ضخیم لغت سامنے آسکے۔</p>
			<heading>تشکر:</heading>
			<p>جامعہ کراچی کے مرکزی کتب خانے محمود حسین لائبریری کے لائبریرین، ڈپٹی لائبریرین اور ماتحت عملے کا خصوصی شکریہ واجب ہے جن کے خصوصی تعاون کے بغیر قاموس الہند جیسے نادر لغت تک رسائی اور استفادہ ممکن نہ تھا۔</p>
		</section>
	</body>
</document>