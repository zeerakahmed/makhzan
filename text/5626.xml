<document>
	<meta>
		<title>اردو کا صحافتی ادب: تعریف، تشکیل، روایت</title>
		<author>
			<name>رفاقت علی شاہد</name>
		</author>
		<publication>
			<name>Bunyad, Volume 8</name>
			<year>2017</year>
			<city>Lahore</city>
			<link>https://gcll.lums.edu.pk/research-publications/bunyad-issue-8-2017</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<heading>۱۔ تعریف</heading>
			<heading>تمہید</heading>
			<p>آج سے ٹھیک تیس (۳۰) برس پہلے رشید حسن خاں مرحوم نے لکھا تھا:</p>
			<blockquote>
				<p>یہ مشہور بات ہے کہ صحافت اور اَدب میں تضاد کی نسبت ہے۔</p>
			</blockquote>
			<p>رشید حسن خاں نے سامنے کی بات کو موثر اَدبی پیراے میں بیان کیا ہے۔ میرے اِس مضمون کا مبحث بھی کچھ اِسی طرح کا ہے۔ میں نے اَدب اور صحافت کے بظاہر متضاد تعلق میں اشتراکِ عمل کا ایک رنگ واضح کرنے کی سعی کی ہے۔ ہمارے ہاں عام طور پراُردو اَدب اور اُردو صحافت میں مشترک اقدار کے مطالعے و تجزیے سے سروکار نہیں رکھا گیا او رنہ رکھا جا رہا ہے۔ اس موضوع پر لے دے کر دو چار مضامین سے آگے بات نہیں بڑھتی۔ ان میں رشید حسن خاں کا مضمون سب سے اہم ہے۔ اُن کے بعد اس موضوع پر ڈاکٹر ابوالکلام قاسمی کا مضمون اہم ہے۔</p>
			<p>اُردو صحافت کی دو سو سالہ تاریخ میں ہزاروں اخبار، رسالے اور جریدے شائع ہوتے رہے ہیں اور آج بھی ہو رہے ہیں۔ اس قدر کثیر و عظیم سرماے کا تجزیاتی مطالعہ کرنے سے معلوم ہو گا کہ اس میں اَدبی مواد بھی اِسی اعتبار سے کثیر تعداد میں موجود ہے۔ اِس صحافتی اَدبی مواد کو کم تر نہیں جانا جا سکتا۔ اتنی کثیر تعداد کے صحافتی اَدبی مواد کی موجودگی تقاضا کرتی ہے کہ اس کی نوعیت، تاریخ، روایت، مقدار اور اقسام پر تفصیل سے تحقیق، تجزیہ اور تنقید کی جائے۔ اس مواد کے کتابیاتی اشاریے بھی تیار ہونے باقی ہیں۔ اس مقالے میں اِنھی اُمور سے متعلق تحقیقی و تعارفی مباحث پیش کیے جا رہے ہیں۔</p>
			<heading>اَدب اور صحافت</heading>
			<p>اَدب اور صحافت کی اِس بحث میں دو اُمور کی وضاحت شروع میں ہو جانی چاہیے۔ ان میں ایک ”اَدب“ اور ”صحافت“ کے بنیادی سروکار سے اور دوسرا ان کی عملی حدود کے تعین سے تعلق رکھتا ہے۔ اس وضاحت کا فائدہ یہ ہے کہ متعلقہ اُمور کے بارے میں بنیادی باتیں ذہن میں رہیں گی۔ آسانی کی خاطر طویل بحثوں میں پڑنے کے بجاے میں صرف رشید حسن خاں اور ڈاکٹر ابوالکلام قاسمی کے بیان کردہ مباحث سے سروکار رکھوں گا۔ اَدب اور صحافت کے موضوع پر ان دونوں کے مضامین اہم ہیں، لہٰذا ان سے متعلق تصورات کی وضاحت بھی انھی کے بیانات کی روشنی میں ہونا مناسب تر ہے۔</p>
			<p>رشید حسن خاں نے اپنے مضمون ”اَدب او رصحافت“ میں ان دونوں کے تعلق سے جو بحث کی ہے، اُس کا خلاصہ یہ ہے کہ اخبار میں خبریں ہوتی ہیں، وہ بھی مختصر، وقتی اور ہنگامی نوعیت کی۔ اس کے بعد ایڈیٹوریل <annotation lang="en">(editorial)</annotation> قدرے تفصیل سے ہوتا ہے جو کسی خاص او رمتاثر کن واقعے، معاملے یا حادثے پر تحریر کیا جاتا ہے۔ اس کے بعد کالموں، مضامین او رتخلیقی تحریروں (نظم، افسانہ، مضمون، وغیرہ) پر مشتمل تحریروں کا نمبر آتا ہے۔ ان میں سے خبروں، ایڈیٹوریل، کالموں او رغیر اَدبی مضامین، وغیرہ کا اثر کچھ کم یا زیادہ عرصے کے بعد زائل ہو جاتا ہے۔ ان کے سوا جن تحریروں میں اعلیٰ اَدبی اقدار پائی جاتی ہیں، وہی اخبار میں سے زندہ رہ جاتی ہیں، بقیہ محض اخبارات و رسائل کے دفینوں کی حیثیت سے باقی رہتی ہیں۔ اس ساری بحث کے بعد رشید حسن خاں نے جو نتیجہ اخذ کیا ہے، وہ یہ ہے:</p>
			<blockquote>
				<p>بڑا ادیب اور سچا ادیب وقتی اور ہنگامی مفاد کو مطمعِ نظر قرار نہیں دیتا۔ اس سطحیت کو وہ اُن لوگوں کے لیے چھوڑ دیتا ہے جو خسارے کا سودا کرنے کے قائل نہیں ہوتے …</p>
			</blockquote>
			<p>اس اقتباس اور مندرجہ بالا بحث کے تناظر میں وہ مزید لکھتے ہیں کہ اخبار میں خبریں، ادارتی شذرات، کالم، وغیرہ تجارتی مقاصد کی غرض سے ایک طے شدہ پالیسی کے تحت لکھے جاتے ہیں۔ ان کے لکھنے والے عموماً ادارے کے ملازم ہوتے ہیں۔ وہ ملازم ہوں یا باقاعدہ ملازم نہ ہوں، بہرحال ادارے یا اخبار کی طے شدہ پالیسی کے تحت ہی لکھنے پر مجبور ہوتے ہیں۔ اس کے مقابلے میں اَدب آزاد رہ کر اور اپنی ذہنی صلاحیتوں کو آزادانہ طو رپر استعمال کر کے ہی تخلیق کیا جا سکتا ہے۔</p>
			<p>اس کے علاوہ اخبار ایک کارخانہ ہے۔ اس میں رپورٹر، خبر نویس، خبریں ترتیب دینے والا/ والے، مدیر، مالک، سب الگ الگ اور اپنے اپنے دائرئہ کار میں رہتے ہوئے خدمات انجام دیتے ہیں۔ اخبار میں خبروں، ادارتی تحریروں، کالم، مضامین، وغیرہ کی اشاعت کے پیچھے ان سب کی کاوشیں شامل ہوتی ہیں۔ یوں خبر کے حصول سے لے کر اخبار کی اشاعت تک کے مراحل اجتماعی اور پنچایتی عمل کے ذریعے سرانجام دیے جاتے ہیں۔ اس کے مقابلے میں:</p>
			<blockquote>
				<p>اَدبی تخلیق خالص شخصی اور ذاتی معاملہ ہے، اسے بھلا اس کو آپریٹو طریقِ کار اور اس تجارتی مطمحِ نظر سے کیا واسطہ! یہی وجہ ہے کہ اخبار میں کام کرنے والے کیسے ہی ہوں، مگر اس کا بیش تر حصّہ خالص صحافتی ہوتا ہے۔</p>
			</blockquote>
			<p>اسی سلسلے میں ایک اَور پہلو کی جانب توجہ مبذول کراتے ہوئے وہ مزید واضح کرتے ہیں کہ اخبار میں خبر سے لے کر شذرات اور کالم تک میں اخبار یا ادارے کی مخصوص پالیسی، مالک اور مدیرکے مزاج اور اُفتادِ طبع کی چھاپ موجود ہوتی ہے۔ یہ چیز ان تحریروں کو اَدب بننے سے روکتی ہے، کیونکہ ان تحریروں میں شخصیت اور طبیعت کا انفرادی رنگ اور جذبہ و احساس شامل نہیں ہوتے۔ اس سے یہ نتیجہ نکلا کہ:</p>
			<blockquote>
				<p>اصل چیز لکھنے والے کا طرزِ عمل ہے، اس کا اندازِ فکر اور اندازِ نظر۔</p>
			</blockquote>
			<p>ڈاکٹر ابوالکلام قاسمی نے اپنے مضمون ”اَدبی صحافت اور اَدبی رویے“ میں اَدب اور صحافت سے متعلق کچھ اَور نکات پر بحث کی ہے۔ اُن کے الفاظ میں:</p>
			<blockquote>
				<p>خالص صحافت معلومات کی فراہمی اور اِطلاعات کی ترسیل سے علاقہ رکھتی ہے اور اَدب میں زبان کے استعمال کی نوعیت دبیز، تہ دار یا بڑی حد تک بالواسطہ اظہار کی ہو جاتی ہے … اخبارات کی خبریں یا فیچر کے وسیلے سے کسی خیال، نقطۂ نظر یا معلومات کو جیسے ہی قاری تک پہنچا دیا جاتا ہے، اُسی وقت وسیلۂ اظہار کی حیثیت سے زبان کا کردار ختم ہو جاتا ہے، جب کہ اَدبی اظہا رمیں ترسیلِ خیال کا عمل اپنے آپ میں زبان کی کارکردگی کا محض آغاز بن جاتا ہے … جو تخلیقی زبان جتنی تہہ دار] کذا۔ تہ دار [، طاقت ور اور ہمہ جہت ہوتی ہے، اُس کی تاثر آفرینی اور کارکردگی کا وقفہ بھی اُسی تناسب سے طویل ہوتا چلا جاتا ہے۔</p>
			</blockquote>
			<p>ڈاکٹر ابوالکلام قاسمی نے میقاتیت، یعنی مخصوص وقفے کے ساتھ اشاعت کو صحافت کی مجبوری اور اَدب سے دوری کا ایک سبب بتایا ہے۔ یہ بات غیر اَدبی اخبارات و رسائل کی خبروں، اُن کے ادارتی شذرات، کالموں، مضامین، مراسلوں، خطوط، وغیرہ پر تو صادق آتی ہے لیکن اَدبی صحافت اور صحافتی اَدب کو اس سے مُستثنیٰ قرار دینا پڑے گا۔ ڈاکٹر ابوالکلام قاسمی، مدیر کے کردار کو اہم گردانتے ہیں اور اُس کے مزاج و مذاق کو اَدبی جریدے کی رجحان سازی کے لیے بنیادی قرار دیتے ہیں۔ ظاہر ہے کہ یہاں بھی اُن کی مراد محض اَدبی صحافت ہے، عام صحافت نہیں۔ اس کے بعد اُن کے مضمون کا مبحث تمام تر اَدبی صحافت سے متعلق ہے جو مضمون کے عنوان سے بھی ظاہر ہے۔ یہ تمام ہمارے دائرئہ بحث سے خارج ہیں۔</p>
			<p>اوپر کی تمام بحث اور بیانات سے یہ واضح ہو کر سامنے آتا ہے کہ وقتی اور ہنگامی نوعیت کے ساتھ ساتھ اختصار — عام صحافت، یعنی عام اخبارات و رسائل کی مجبوری ہیں۔ اخبار میں شائع ہونے والی خبروں، ادارتی شذرات، کالموں، مضامین، مراسلات، خطوط، اطلاعات، وغیرہ کا مقصد فوری تاثر قائم کرنا ہوتا ہے۔ یہ سب کچھ تجارتی مقصد کے لیے اور طے شدہ و راہ نما اُصولوں اور منصوبے کے تحت لکھا جاتا ہے۔ اخبار یا رسالے میں خبر سے لے کر اشاعت تک کے مراحل طے کرنے میں جو افراد معاون بنتے ہیں، وہ اخبار یا ادارے کے ملازم ہوتے ہیں اور ادارے کے راہ نما اُصولوں کی پاس داری کرنے پر مجبور ہوتے ہیں۔ وہ اپنی اُفتادِ طبع کے خلاف ادارے کے مقاصد، راہ نما اُصولوں اور ضروریات کے تابع رہ کر خدمات انجام دیتے ہیں۔ اُن سب کی مشترکہ جدوجہد یا زیادہ بہتر طو رپر، پنچایتی کوششوں یا کاوشوں کی بدولت اخبار کا پیٹ بھرتا ہے اور اخبار یا رسالہ شائع ہوتا ہے۔</p>
			<p>اس کے مقابلے میں اَدب میں وقت اور زمانے کی قید نہیں ہوتی۔ بڑا اَدب ہنگامی نوعیتوں اور ضرورتوں اور کسی قسم کے مادی فائدے سے ماورا ہو کر تخلیق ہوتا ہے۔ اَدبی تخلیق ذاتی ہوتی ہے۔ اس میں صرف تخلیق کار کی ذات شامل ہوتی ہے، کسی غیر کی نہیں۔ اَدب پارے پر ادیب کے انداز، فکر اور شخصیت کا اثر لازمی طو رپر پڑتا ہے۔ اَدب میں زبان کے فن کارانہ استعمال کو فوقیت دی جاتی ہے۔ اَدب میں خبر کی کوئی اہمیت نہیں ہوتی، بلکہ خبر کے تناظر میں جو جذبہ، احساس اور خیال، اندازِ بیان، اُسلوب اور زبان ظاہر ہوتی ہے، اُس کی اہمیت ہوتی ہے۔</p>
			<p>جہاں تک اَدب او رصحافت کی بحث میں دوسرے سروکار کا تعلق ہے، یعنی اَدب اور صحافت کی عملی حدود کیا ہیں؟ اس سروکار میں اس اَمر کا مطالعہ کیا جاتا ہے کہ ”اَدب“ اور ”صحافت“ کے تعین کے بعد اخبار یا رسالے میں ان دونوں کی نمائندہ تحریروں کو ایک دوسرے سے الگ کیسے کیا جائے؟ دونوں کی حدود کو کیسے سمجھا جائے اور ان کا تعین کیسے کیا جائے؟ اَدب اور صحافت کی بحث کے دوران کس مواد سے ہمیں سروکار رکھنا چاہیے اور کسے خارج از بحث قرار دینا چاہیے؟ یہ اور ان جیسے دیگر سوالات کا جواب بھی رشید حسن خاں نے جامعیت او رخوب صورتی کے ساتھ دیا ہے۔ لکھتے ہیں:</p>
			<blockquote>
				<p>ہمیں ان خبروں سے بحث نہیں کرنا ہے جو اخبار کے لیے اصلاً مسالا مہیا کرتی ہیں۔ وہ بالکل الگ ایک حصہ ہے۔ خبریں کیسی ہی ہوں، وہ خبریں ہوتی ہیں اور خبریں رہتی ہیں۔ جب ان خبروں کی بنیاد پر کچھ اَور لکھا جاتا ہے، وہ ایڈیٹوریل نوٹ ہو، کوئی مضمون ہو، کوئی افسانہ ہو، نظم ہو یا ڈراما؛ تب اَدب اور صحافت کی بحث شروع ہوتی ہے۔</p>
			</blockquote>
			<p>اسی سلسلے میں ڈاکٹر ابوالکلام قاسمی لکھتے ہیں:</p>
			<blockquote>
				<p>زبان کے تخلیقی کردار کے سبب ادب اور ترسیلی کردا رکے باعث صحافت کے مقاصد اور طریق کار کچھ اتنے مختلف تصور کیے جاتے ہیں کہ دونوں میں اشتراک کی تلاش اسی حد تک محدود ہے کہ ادب اور صحافت دونوں میں اپنے مدعا اور مافی الضمیر کا اظہار بنیادی اہمیت رکھتا ہے۔ تاہم صحافت کی بنیادی صفت چونکہ میقات کی پابندی ہے، اس لیے میقاتی یا <annotation lang="en">periodical</annotation> ہونے کی صفت روزناموں، ہفتہ وار اخبارات اور ماہ نامے یا سہ ماہی یا شش ماہی کی صورت میں شائع ہونے والے رسالوں میں یکساں طور پر مشترک ہوتی ہے۔</p>
			</blockquote>
			<p>ان دونوں بیانات سے واضح ہوا کہ جن خبروں، ادارتی شذرات، کالموں، مضامین وغیرہ کی نوعیت ہنگامی اور وقتی ہوتی ہے، وہ خالص صحافت میں شمار ہوں گے۔ جن تحریروں میں اَدبی محاسن پائے جاتے ہیں، وہ عام صحافتی تحریروں سے علاحدہ صحافتی اَدب کی ترجمان ہوں گی۔</p>
			<heading>تعریف</heading>
			<p>اُردو صحافت میں شائع ہونے والے اَدبی مواد کے لیے عام طو رپر دو طرح کی اصطلاحات استعمال ہوئی ہیں۔ ایک ”اَدبی صحافت“ اور دوسری ”صحافیانہ اَدب“۔ اِن دونوں کے علاوہ اُردو صحافت میں اَدبی مواد کی ایک تیسری قسم اَور ہے جسے میں ”صحافتی اَدب“ قرار دیتا ہوں۔ یہاں تینوں کی وضاحت کرنے کے ساتھ ساتھ ان کی تعریف بھی متعین کرنے کی کوشش کی جاتی ہے۔</p>
			<heading>ا۔ اَدبی صحافت</heading>
			<p>لغات میں اِس اصطلاح کا اندراج نہیں ہے۔ اس کی وجہ یہی نظر آتی ہے کہ نہ تو ”اَدبی صحافت“ پر اس قدر لکھا گیا کہ جس کے باعث یہ اصطلاح رائج ہو سکتی اور نہ یہ اصطلاح تحریروں میں عام طو رپر استعمال ہوئی ہے۔ ویسے تو یہ اَدبی اصطلاح قابلِ فہم ہے۔ رشید حسن خاں اس کی وضاحت کرتے ہوئے تحریر کرتے ہیں:</p>
			<blockquote>
				<p>”اَدبی صحافت“ کو اگر ایک اصطلاح کے طو رپر استعمال کیا جائے تو پھر اس کا اطلاق اَدبی یا نیم اَدبی رسالوں پر بہتر طور پر ہو گا، مگر یہ ایک الگ اور ایک مستقل موضوع ہے جو ایک مفصّل مقالے کا طلب گار ہے۔</p>
			</blockquote>
			<p>ڈاکٹر ابولکلام قاسمی کے درج ذیل بیان سے بھی اَدبی صحافت کے خدوخال کا کچھ حصّہ واضح ہوتا ہے:</p>
			<blockquote>
				<p>اَدبی جریدے اپنی میقاتیت کے سبب صحافت کا حصّہ کہلاتے ہیں اور ان میں تخلیقی نوعیت کی شعری اور نثری تحریروں کی اشاعت کے باعث انھیں اَدبی صحافت کے زمرے میں شامل کیا جاتا ہے۔</p>
			</blockquote>
			<p>ان دونوں بیانات سے واضح ہے کہ ”اَدبی صحافت“ کا اطلاق اَدبی اخبارات و رسائل پر ہو گا۔ ایسے اخبارات و رسائل جن کا مقصد اور منشا اَدب کی اشاعت ہو۔ جیسے اُردو گلدستے، مخزن (لاہور)، زمانہ (کان پور)، ادیب (الٰہ آباد)، صبحِ اُمید (لکھنؤ)، صلاے عام (دہلی)، معارف (اعظم گڑھ)، ہندُستانی (الٰہ آباد)، ادیب (پشاور)، زبان (منگرول، گجرات)، وغیرہم۔</p>
			<p>رشید حسن خاں نے ”اَدبی صحافت“ میں اَدبی اور نیم اَدبی رسالوں کو شامل کیا ہے۔ ”نیم اَدبی“ سے اُن کی کیا مراد ہے؟ اس کی کوئی وضاحت اُنھوں نے نہیں کی۔ غالباً اُن کے نزدیک ”نیم اَدبی“ رسالے وہ ہیں جن میں اَدب کے ساتھ دیگر موضوعاتِ حیات سے متعلق تحریریں بھی شائع ہوتی رہی ہیں یا ہو تی ہیں، جیسے بیسویں صدی (نئی دہلی)، شمع (نئی دہلی)، منادی (نئی دہلی)، درویش (نئی دہلی)، اور اِن جیسے دیگر رسائل۔ اگر ایسا ہی ہے تو اس سلسلے میں یہ سوال سر اُٹھاتا ہے کہ ان رسائل میں جو اَدبی تحریریں شائع ہوتی رہی ہیں، وہ اعلیٰ اَدب میں شمار ہو سکتی ہیں یا نہیں؟ یہ اظہر من الشّمس ہے کہ دو ایک مستثنیات کو چھوڑ کر ان رسائل میں سنجیدہ او راعلیٰ اَدب شائع نہیں ہوتا رہا، بلکہ جسے رشید حسن خاں نے ”صحافیانہ اَدب“ کہا ہے (جس کی تفصیل آگے آتی ہے)، یہ تحریریں اُس کے تحت آتی ہیں۔ ان رسائل (اور ان جیسے دیگر رسائل) کا مقصد چونکہ لوگوں کی عام دلچسپی کی تحریریں شائع کرنا ہوتا تھا یا ہوتا ہے، اس لیے انھیں ”اَدبی صحافت“ میں شامل کرتے ہوئے تامل ہونا چاہیے۔ اپنے مفہوم اور دائرئہ کار کے مطابق ”اَدبی صحافت“ کا اطلاق صرف اُنھی اخبارات، رسائل اور جرائد پر ہو گا جن کا مقصد اَدب کی اشاعت رہا ہو۔</p>
			<heading>ب۔ صحافیانہ اَدب</heading>
			<p>یہ اِصطلاح ”اَدبی صحافت“ سے بھی زیادہ اجنبی ہے۔ اس کا بھی اندراج لغات سے غیر حاضر ہے۔ یہ اصطلاح بھی صحیح استعمال نہیں ہوتی۔ ”اَدبی صحافت“ کی اصطلاح تو پھر بھی کسی حد تک مستعمل ہے لیکن معلوم ہوتا ہے کہ ”صحافیانہ اَدب“ کی اِصطلاح شاید رشید حسن خاں کے سوا کسی نے استعمال نہیں کی۔ اُنھوں نے اپنے مضمون میں یہ اصطلاح کم سے کم چودہ بار لکھی ہے۔ ان میں سے پانچ جگہ ”صحافیانہ اَدب“ او رباقی جگہوں پر ”صحافیانہ تحریریں“، ”صحافیانہ انداز“، وغیرہ جیسی اصطلاحیں ملتی ہیں۔ ان سب کا تعلق ”صحافیانہ اَدب“ سے ہے۔ اُنھوں نے ”صحافیانہ اَدب“ کی وضاحت یوں کی ہے:</p>
			<blockquote>
				<p>عام طور پر صحافیانہ اَدب کی ترکیب استعمال کی جاتی ہے ایسی تحریروں کے لیے جو لکھی گئی تھیں کسی خاص موضوع پر، انھوں نے کم یا زیادہ شہرت بھی پائی اُن دنوں، مگر دو چار یا دس بارہ برس کے بعد اُن کی آب و تاب جاتی رہی اور اخباروں کے پُرانے ایڈیٹوریل نوٹس کی طرح وہ آج بے رنگ اور بے تہہ] کذا۔ تہ [نظر آتی ہیں۔ اسی طرح جب کوئی ادیب بے تکان لکھتا ہے اور ہر موضوع کے ساتھ اُس کا سلوک اِسی طرح کا ہوتا ہے جیسا اخباروں میں فی الفور خبریں بنانے اور ان پر اُسی وقت تبصرے مرتب کرنے والوں کا ہوتا ہے، تو ہم یہ کہتے ہیں کہ صحافت کا انداز غالب آگیا ہے اور مطلب یہ ہوتا ہے کہ ادب کی تہہ داری] کذا۔ تہ داری [، سنجیدگی اور بلندی اِن صاحب کی تحریروں میں نہیں پائی جاتی۔</p>
			</blockquote>
				<p>رشید حسن خاں کے اس بیان کے دو حصّے ہیں۔ پہلے حصّے میں ”صحافیانہ اَدب“ بطور موضوع یا مضمون کی بات کی ہے، جب کہ دوسرے حصّے میں اُنھوں نے اسے ایک رجحان قرار دیا ہے۔ میں اس کی مزید وضاحت یوں کروں گا کہ صحافت کی حد تک ”صحافیانہ اَدب“ کو فطری اور میکانکی عمل جاننا چاہیے اور خالص اَدب کے سلسلے میں اسے رُجحان سمجھنا چاہیے۔ دونوں کا دائرئہ عمل اور طریقِ استعمال ایک دوسرے سے جُدا ہے۔ صحافت میں اس کی موجودگی اور حیثیت ایک فطری عمل کی طرح کام کرتی ہے۔ اس سے مراد ایسی تحریروں سے ہے جو بظاہر اَدبی مزاج کی حامل ہوں لیکن سنجیدہ اور اعلیٰ اَدب میں شمار نہ کی جا سکتی ہوں۔ جیسا کہ رشید حسن خاں نے واضح کیا ہے کہ ایسی تحریریں کچھ عرصے تک تو اپنا اثر رکھتی ہیں، اس کے بعد بھُلا دی جاتی ہیں۔ اس کے مقابلے میں سنجیدہ اور بڑا ادب تادیر اور اعلیٰ اَدب ہمیشہ زندہ رہتا ہے۔ صحافت کے میکانکی اور میقاتی دائرے میں رہ کر بڑا اَدب ویسے بھی تخلیق نہیں کیا جا سکتا۔</p>
				<p>رشید حسن خاں کی مذکورہ بالا تعریف میں دوسرا حصہ رجحان کی نشان دہی کرتا ہے، یعنی صحافیوں کی طرح بے لگام و بے پناہ لکھنا اور کم سے کم عرصے، دورانیے میں لکھنا اور لکھتے جانا۔ ایسے لکھاری عموماً بڑا اَدب تخلیق کرنے کی صلاحیت سے بہرہ ور نہیں ہوتے۔ صحافت کے میکانکی چکّر اور صحافیانہ رجحان سے بڑے اَدیب کی طبیعت کو مناسبت بھی نہیں ہوتی۔ بڑا ادیب یا اعلیٰ اَدب تخلیق کرنے کی صلاحیت سے فیض یاب کسی مجبوری کے تحت اگر صحافت کے میکانکی نظام کا حصّہ بنتا بھی ہے تو اخبار یا رسالے کے لیے ”صحافیانہ اَدب“ ہی تخلیق کر سکتا ہے۔ تاریخ شاہد ہے کہ ایسے ادیبوں اور تخلیق کاروں نے بڑا اَدب ”صحافیانہ“ میکانکی نظام سے باہر تخلیق کیا۔ اس حوالے سے مثال کے طور پر بیسیوں نام لیے جا سکتے ہیں۔ ان میں عبدالحلیم شررؔ، ریاضؔ خیر آبادی، مولوی محبوب عالم، محمد علی جوہرؔ، مولانا حسرتؔ موہانی، نیاز فتح پوری، اختر شیرانی، سیّدامتیاز علی تاجؔ، عبدالمجید سالکؔ، چراغ حسن حسرتؔ، غلام رسول مہرؔ، مولوی عبدالحق، فیضؔ، احمد ندیم قاسمی کے نام بِلاتکلّف لیے جا سکتے ہیں۔ اُنھوں نے اور اِن جیسے دیگر مشاہیرِ اَدب نے اپنی مایۂ ناز اَدبی تخلیقات صحافت کے دائرے سے باہر رہ کر تخلیق کیں۔ اس کے ساتھ اُن کا صحافیانہ اَدب بھی ہمارے سامنے موجود ہے او رہم بڑی آسانی کے ساتھ دونوں قسم کے اَدب میں تفریق کر سکتے ہیں۔ اپنے اس مضمون میں رشید حسن خاں ایک جگہ لکھتے ہیں:</p>
			<blockquote>
				<p>اُردو میں صحافیانہ اَدب کی کمی نہیں۔ اس سرمائے کا جائزہ لیا جائے تو معلوم ہو گا کہ یہ سب لوگ یا تو وہ تھے جو اَدب کو صحافت کے انداز سے تجارت کا مال خیال کرتے تھے، یا وہ لوگ تھے جن کے یہاں یہ دونوں لہریں اُٹھتی اور دبتی رہتی تھیں۔ یوں کبھی ادبیت چمک جاتی تھی اور کبھی صحافیانہ انداز غالب آجاتا تھا۔</p>
			</blockquote>
			<p>”صحافیانہ اَدب“ کے سرمائے کی تعداد کے سلسلے میں رشید حسن خاں کا اندازہ یوں درست ہے کہ تحقیق کے مطابق اُردو صحافت کی دو سو (۲۰۰) سالہ تاریخ میں کم و بیش دو ہزار اخبارات اور ایک ہزار رسائل و جرائد شائع ہوئے یا ہو رہے ہیں۔ ان میں ایسے اخبارات و رسائل بڑی تعداد میں ہیں جو چند یا کچھ شماروں کی زندگی پا کر ختم ہو گئے۔ اس کے ساتھ ایسے اخبارات، رسائل و جرائد کی تعداد بھی خاصی ہے جو ایک عرصے تک دنیاے اَدب میں آب و تاب کے ساتھ جلوہ افروز رہے۔ اندازہ کیا جا سکتا ہے کہ ان ہزاروں اخبارات و رسائل میں کتنا اور کیسا کیسا اَدبی مواد موجود ہو گا۔ اتنی کثیر تعداد میں اَدبی مواد کا جائزہ لیا جائے تو اندازہ ہو گا کہ اس میں ”صحافیانہ اَدب“ کی تعداد نسبتاً زیادہ، بلکہ کثیر نکلے گی۔</p>
			<p>”صحافیانہ اَدب“ کی وضاحت کرتے ہوئے رشید حسن خاں نے مثال کے طور پر نیازؔ فتح پوری، کرشن چندر، خواجہ حسن نظامی اور ترقی پسند تحریک کے نام لیے ہیں اور واضح کیا ہے کہ ان کی جو تحریریں رسائل و جرائد میں چھَپی ہیں، اُن میں کچھ تو اَدب کے اعلیٰ معیار پر پوری اُترتی ہیں، بقیہ ”صحافیانہ اَدب“ میں جگہ پانے کی مستحق ہیں۔</p>
			<heading>ج۔ صحافتی اَدب</heading>
			<p>یہ اصطلاح لغات سے تو غیر حاضر ہے ہی، اسے غالباً کسی اَور نے بھی اَب تک اُن معنوں میں اِستعمال نہیں کیا جن میں اسے مَیں استعمال کرتا ہوں۔ میں یہ اصطلاح ایسی ادبی تحریروں کے لیے مخصوص جانتا ہوں جو اُردو کے غیر اَدبی اخباروں، رسالوں اور جرائد میں شائع ہوئی ہوں اور جنھیں سنجیدہ، بڑے اور اعلیٰ اَدب میں شمار کیا جا سکے۔ مثال کے طور پر اَوَدھ اخبار میں سرشارؔ، جاہؔ، وغیرہ کی تحریریں اور تہذیب الاخلاق اور علی گڑھ انسٹی ٹیوٹ گزٹ میں سر سیّد، شبلیؔ، حالیؔ، نواب محسن الملک، وغیرہ کی تحریریں۔ اسی طرح زمیندارمیں مولانا ظفر علی خاں، الہلال، البلاغ اور لسان الصّدق میں مولانا ابوالکلام آزاد، سچ اور صدقِ جدید میں مولانا عبدالماجد دریا بادی اور جسارت، تکبیر، وغیرہ میں مُشفِق خواجہ کی تحریریں۔</p>
			<p>اوپر ”صحافیانہ اَدب“ کے ذیل میں جس قسم کی تحریروں کی بات اور نشان دہی کی گئی ہے، اس کے تناظر میں غیر اَدبی صحافت میں ”صحافیانہ اَدب“ کے چھانٹنے کے بعد سنجیدہ اور اعلیٰ معیار کی جو اَدبی تحریریں باقی بچ رہتی ہیں، وہی ”صحافتی اَدب“ کے ذیل میں رکھی جائیں گی۔ آئندہ کی بحث اور مثالوں سے اس اِصطلاح کا مفہوم اور نوعیت مزید وضاحت کے ساتھ سامنے آ جائے گی۔</p>
			<heading>۲۔ تشکیل</heading>
			<heading>پس منظر اور تاریخ:</heading>
			<p>اُردو میں صحافتی اَدب کی تشکیل کا مطالعہ کرنے کے لیے ہمیں اُردو اَدب کی تاریخ میں جھانکنے کی ضرورت ہے۔ یہ واضح ہو چکا ہے کہ قدیم دور میں، یعنی محمد شاہ کے عہد تک فارسی غالب زبان کے طور پرہندوستان میں رائج تھی، علوم میں بھی اور اَدب کی سطح پر بھی۔ میرؔو سوداؔ کا دور وہ پہلا سنگِ میل ہے جب شاعری کی حد تک اُردو یا ہندی یا ہندوی کو اہمیت ملنی شروع ہوئی اور اُردو اَدب کا دامن شاعری اور نثر کے معاملے میں وسیع ہونا شروع ہوا۔ اُس دور کی اَدبی تاریخ اور معاشرتی روایات کا مطالعہ کیا جائے تو معلوم ہوگا کہ ہر پڑھا لکھا شخص اَدبی ذوق سے متّصف ہوتا تھا۔ وہ کچھ لکھے یا نہ لکھے، اَدبی محفلوں اور مشاعروں میں شریک ہوتا اور گھریلو اور مجلسی آداب اور رکھ رکھائو میںاُس کا اَدبی ذوق دکھائی دیتا۔ اَوَدھ، خصوصاً لکھنؤ کی وضع داری، علمی فضا اور اَدب کے ہرجا چرچے نے روز مرہ کی زندگی اور معاشرت میں اَدب اور اَدبی ذوق کو پروان چڑھانے میں بنیادی کردار ادا کیا۔ بادشاہوں، نوابوں اور امیروں نے ادیبوں، خصوصاً شاعروں کے وظیفے مقرر کر رکھے تھے۔ اٹھارویں اور انیسویں صدی کے معروف اور اہم شاعروں کو کسی نہ کسی بادشاہ، امیر، نواب یا متمول شخص سے توسل تھا۔ دن رات فِکر سخن ہوتی، مشاعرے اور اَدبی تقریبات منعقد ہوتیں، عاشورے کی مجالس میں سلام اور مرثیے کہہ کر سنائے جاتے۔ بادشاہ، اُمرا، نواب، خود شاعری کرتے اور کسی نہ کسی اُستاد شاعر کے باقاعدہ شاگرد ہوتے۔ ۱۸۵۷ء کے ہنگامے، بلکہ اس کے بہت بعد تک، اُنیسویں صدی کے تقریباً اختتام تک اَدبی ذوق و شوق کا یہی عالم تھا۔</p>
			<p>مندرجہ بالا صورت حال کو سامنے رکھا جائے تو ابتدائی دور کے اُردو اخبارات کے مواد اور اَدبی رجحانات کو سمجھنے میں مدد ملے گی۔ اس کی تفصیل میں جانے سے پہلے اِختصار کے ساتھ ہندوستان میں اخبار نویسی کی تاریخ کا جاننا ضروری ہے۔</p>
			<p>صحافت کی تواریخ بتا تی ہیں کہ ہندوستان میں صحافت کا باقاعدہ آغاز کلکتے سے ۱۷۸۰ء میں <annotation lang="en">Hicky's Bengal Gazette or the Calcutta General Advertiser</annotation> نامی انگریزی اخبار کے اجرا سے ہوا۔ یہ اخبار ”بنگال گزٹ“ اور ”ہکیز گزٹ“ کے نام سے بھی مشہور تھا۔ اُنیسویں صدی کے شروع ہوتے ہوتے ہندوستان بھرسے ۲۸ اخبارات اور ۹ رسائل منظرِعام پر آچکے تھے۔ یہ انگریزی اخبارات انگریز یا یورپین نکالتے تھے۔ یہ بیان کرنے کی ضرورت نہیں کہ اٹھارویں صدی کے آخر تک یورپ اور مغرب میں اخبار نویسی بہت ترقی کر چکی تھی۔ یورپ کے بعض اخبارات، اخبار نویسی کا ایک مزاج اور طریقۂ کار متعین کر چکے تھے۔ یورپیوں نے جب ہندوستان میں اخبار نکالے تو یہی مزاج، تجربہ اور طریقۂ کار اُن کے ساتھ یہاں بھی منتقل ہوا۔ اس کا بدیہی نتیجہ یہ ہونا چاہیے تھا کہ اخبار نویسی میں مغرب اور یورپ کی ترقی سے براہِ راست فائدہ اُٹھاتے ہوئے ہندوستانی اخبار نویسی بھی اُسی جدید طریقۂ کار اور مزاج سے ہم آہنگ ہوتی جو یورپی ماہرین اپنے ساتھ لے کر آئے تھے۔ اس کے مظاہر ہمیں اُن چند ابتدائی اخبارات میں تو نظر آتے ہیں جو یہاں انگریز حکمرانوں کی سرپرستی یا تعاون سے جاری ہوئے اور شائع ہوتے رہے۔ جن اخبارات نے انگریزی تعلیم کی طرح انگریزوں یا یورپیوں کی ہر چیز سے بیر رکھا، وہ اخبار نویسی کے جدید طریقے اور سلیقے سے خالی نظر آتے ہیں۔</p>
			<p>اسی صورتِ حال اور تناظر میں اُردو صحافت کا آغاز ہوا۔ شروع میں جو اخبار کلکتے سے جاری ہوئے، وہ عام طور پر انگریز حاکموں کی سرپرستی یا اعانت کے ساتھ شائع ہوتے رہے۔ اُردو صحافت کی تواریخ کے مطابق اُردو صحافت کا باقا عدہ آغاز کلکتے کے اخبار جامِ جہاں نما سے ہوتا ہے۔ بھارت میں اُردو کے سب سے بڑے سرکاری ادارے قومی کونسل برائے فروغِ اُردو زبان، نئی دہلی نے مارچ ۲۰۱۶ء میں ایک سہ روزہ اَدبی اجلاس (سیمینار) کا اہتمام کیا۔ یہ اجلاس ”اُردو صحافت کی دو سو سالہ تاریخ“ کے موضوع پر منعقد کرایا گیا۔ اس اجلاس میں شرکت کے لیے ارسال کیے گئے دعوت نامے میں انکشاف کیا گیا ہے کہ اُردو کا پہلا اخبار ۱۸۱۵ء میں کلکتہ سے مولوی اکرام علی نے جاری کیا جس کے شمارے نیشنل لائبریری، کلکتہ میں محفوظ ہیں۔ اگر اسے نئی تحقیق مان کر تسلیم کر لیا جا ئے تو اُردو صحافت کا آغاز ۱۸۱۵ء سے تسلیم کیا جانا چاہیے۔</p>
			<p>مولوی اکرام علی کے مذکورہ اخبار کا کوئی نمونہ ہمارے سامنے موجود نہیں۔ اندازہ ہے کہ مذکورہ اخبار کلکتے ہی سے جاری ہوا ہوگا، کیونکہ مولوی اکرام علی۱۸۱۵ء میں (اخبار کے مبینہ اجرا کے وقت) فورٹ ولیم کالج، کلکتے میں ملازم تھے۔ ایسی صورت میں یہ سامنے کی بات ہے کہ انھوں نے انگریزوں کی راہ نمائی میں (اور ممکن ہے سرپرستی میں بھی) اخبار نکالا ہوگا۔</p>
			<p>اِس تناظر میںاُردو کا دوسرا اور دستیاب مواد کے مطابق اُردو کا پہلااخبار جامِ جہاں نما تھا جو ۱۸۲۲ء میں کلکتے ہی سے جاری ہوا۔ اس کے کچھ شمارے مختلف کتاب خانوں میں محفوظ ہیں۔ اس پر ایک تفصیلی کتاب گربچن چندن نے بھی لکھی جو اسی اخبار کے نام ہی سے شائع ہوئی۔ اس میں جامِ جہاں نما کے مزاج، طریقۂ کار، خبروں کی نوعیت اور ترتیب، وغیرہ کی تفصیلات ملتی ہیں۔ ان تفصیلات سے اندازہ ہوتا ہے کہ اس اخبار کے مزاج اور طریقۂ کار پر انگریزی اخبارات کا کافی اثر تھا۔ اس کے بعد ہندوستان کے تقریباً ہر شہر سے اُردو اخبارات نکلنے شروع ہوئے۔ ان کی تفصیل دیکھنی ہو تو محمد عتیق صدیقی، مولانا امداد صابری، نادر علی خاں اور ڈاکٹر طاہر مسعود کی تواریخِ صحافت سے رجوع کیا جا سکتا ہے۔</p>
			<p>اِسی تناظر میں یہ بھی یاد رکھنے کی بات ہے کہ مالک اور مدیر کی ذاتی طبع اور مزاج بھی اخبارات پر اثرانداز ہوتا تھا۔ مثال کے طور پر دہلی اُردو اخبار کو اس لیے زیادہ شہرت ملی کہ ایک تو اس کے مدیر اپنے زمانے کے اہم ادیب اور مذہبی و معاشرتی شخصیت تھے، دوسرے، اِس لیے کہ مولوی محمد باقر کی شخصیت اور مزاج نے دہلی اُردو اخبار کا مزاج اور سمت متعین کی۔ اِسی کی پاداش میں اُنھیں پھانسی کی سزا کا بھی سامنا کرنا پڑا۔ اپنے اِسی مزاج اور مقررہ نوعیت کے باعث دہلی اُردو اخبار کا مواد آج بھی ہماری اَدبی، معاشرتی اور سیاسی تاریخ کا بیش بہا سرمایہ ہے۔ اُردو کے صحافتی اَدب کی تشکیل میں مدیر یا مالکِ اخبار کے اس ذاتی رجحان اور مزاج نے بھی اہم کردار ادا کیا ہے۔</p>
			<p>اوپر پیش کی گئی تفصیلات سے اُردو کے صحافتی اَدب کی تشکیل اورروایت کو سمجھنا آسان ہو گا۔ اسی پس منظر اور روایت نے اُردو صحافت اور پھر اُردو کے صحافتی اَدب کی تشکیل میں بنیادی کردار ادا کیا۔</p>
			<heading>خد و خال اور رُجحان:</heading>
			<p>اُردو صحافت کے تاریخ نگاروں نے اُردو کی ابتدائی صحافت کی کچھ خصوصیات اور خدوخال واضح کیے ہیں۔ اِن مطالعات کی مدد سے ہم اُردو صحافت کے ابتدائی اور بنیادی رجحانات سے واقف ہو سکتے ہیں۔ اُردو کے صحافتی اَدب کی تشکیل میں بھی اِنھی خصوصیات سے مدد ملتی ہے۔ قاضی عبدالغفار کے مطابق: سرسیّد کے دور سے قبل اخبارات کی زبان اَدبی زبان سے مختلف نہ تھی، چنانچہ پنجابی اخبار کا درج ذیل اقتباس درج کر کے اُنھوں نے اس پر تبصرہ بھی کیا ہے۔ تھارن ٹن–صوبۂ شمالی و مغربی کے اخبارات و مطبوعات سے متعلق اپنی ۱۸۵۰ء کی رپورٹ میں تحریر کرتے ہیں:</p>
			<blockquote>
				<p>… بیش تر اخباروں میں عام خبروں کے سوا اَور کچھ نہیں ہوتا۔ جو اخبارات مغربی افکار کی تبلیغ کرتے ہیں، اُن … کی خبریں عموماًاچھی ہوتی ہیں اور بیش تر انگریزی اخباروں سے اخذ کی جاتی ہیں۔ … تمام مسائل میں عموماً اور سرکاری مفاد کے مسائل میں خصوصاً رائے زنی کرنے میں اخباروں کے ایڈیٹر با لعموم احتیاط برتتے ہیں۔ …</p>
			</blockquote>
			<p>اسی طرح ۱۸۵۰ء کی رپورٹ میں جے ڈبلیوشیرر لکھتے ہیں:</p>
			<blockquote>
				<p>… اخبارات … کی خبریں متفرق اور غیر سنجیدہ قسم کی ہوتی ہیں۔ بعض بلند حوصلہ اخبارات مقامی انگریزی اخباروں کے اقتباسات بھی شائع کرتے ہیں، اور باقی اخبارات چھوٹی چھوٹی بازاری گپیں چھاپ کر مطمئن ہو جا تے ہیں۔ کچھ اخباروں کے ایڈیٹر … مذہبی مسایل [کذا] پر بھی خامہ فرسائی کرتے ہیں اور مذہبی کتابوں کے اقتباسات شائع کرتے ہیں۔ بعض روشن خیال اخبارات میں … سوانح اور سائنس وغیرہ کے ملے جلے معلوماتی مضامین بھی ہوتے ہیں۔</p>
				<p>یہ سب اخبارات اگرچہ خوش اُسلوبی و خوش اطواری کے حامل ہیں مگر حکومت کو نہ تو اپنے قوانین وغیرہ کے متعلق دیسی رائے عامہ کے رجحانات ہی کا اِن سے کوئی اندازہ ہو سکتا ہے، اور نہ دیسی عوام کے جذبات و احساسات کا، یا اُن کی ضروریات ہی کا اُن کی وساطت سے گورنمنٹ کو علم ہو سکتا ہے۔</p>
			</blockquote>
			<p>۱۸۵۲ء کی رپورٹ پیش کرتے ہوئے پی سی اِسمتھ لکھتے ہیں:</p>
			<blockquote>
				<p>نورالابصار … قابلِ قدر اخباربننے کی صلاحیتیں اپنے اندر رکھتا ہے۔ سدا سُکھ لال، جو اِس اخبار کے ایڈیٹر ہیں، انگریزی سے کلی واقفیت رکھتے ہیں، … اخبار کی زبان سادہ ہوتی ہے۔ عبارت آرائی سے معرّا ہونے کی وجہ سے دیسی اصحاب اِس کی زبان کو بہت شُستہ نہیں سمجھتے۔</p>
			</blockquote>
			<p>تہذیب الاخلاق کے بارے میں اخبار انجمنِ پنجاب، لاہور، مورخہ ۱۲ فروری ۱۸۷۵ء کی یہ رائے دیکھیے:</p>
			<blockquote>
				<p>مضمون و بیان کے بلند معیار کی وجہ سے تہذیب الاخلاق قابلِ ستائش ہے۔ یہ اخبار ہر حیثیت سے خِرد اَفروز ہے۔</p>
			</blockquote>
			<p>ناصر الاخبار، دہلی سے شائع ہوتا تھا۔ اس کے ۱۱فروری ۱۸۷۶ء کے شمارے میں نامہ نگاروں کے لیے ہدایت نامہ تحریر کیا گیا ہے۔ اس کی تیسری شق یوں ہے:</p>
			<blockquote>
				<p>(۳) کسی قسم کی نظم بلاخلافِ اَدب و ایمان یا بے قاعدہ یا بے معنی یا غیر فصیح یا اُصولِ شاعری کے خلاف ہو، ہرگز چھاپی نہ جائے گی۔</p>
			</blockquote>
			<p>مندرجہ بالاتفصیلات سے بخوبی اندازہ ہوتا ہے کہ اُردو صحافت کے آغاز ہی سے اخبارات کو خبروں کے سلسلے میں انگریزی اخباروں پر تکیہ کرنا پڑتا تھا۔ انگریز حُکام کی سرپرستی میں شائع ہونے والے اخبارات کے لیے یہ ایک طرح کی مجبوری بھی تھی کہ اُنھیں حُکامِ بالا کی خوشنودی حاصل کرنے کے لیے اُن کی مرضی اور ضرورت کی خبریں انگریزی اخبارات سے حاصل کرنی پڑتی تھیں۔ آزاد اُردو اخبارات کو اگرچہ ایسی کوئی مجبوری نہیں تھی لیکن اُنھیں مواد کی کمی کا سامنا تھا۔ اس کا حل اُنھوں نے یہ نکالا کہ اَدبی نوعیت کی خبریں، مراسلے اور اَدبی تخلیقات چھاپنی شرع کیں۔</p>
			<p>اُردو اخبارات عام خبروں کے ساتھ ساتھ زیادہ سے زیادہ تخلیقات، خبریں اور مراسلے چھاپ کر قارئین کے لیے دلچسپی کا سامان پیدا کرتے۔ جیسا کہ پہلے وضاحت ہو چکی ہے کہ اُنیسویں صدی کے نصف اول، بلکہ پوری اُنیسویں صدی میں عوامی معاشرے کی تشکیل اور پہچان کا بنیادی ذریعہ اَدب تھا، اس لیے اَدب کے تعلق سے خبریں، مراسلے اور مضامین فطری طور پر پسند کیے جاتے تھے۔ اِسی وجہ سے اُردو صحافت کے بہت شروع کے زمانے ہی سے اُردو میں ”صحافتی اَدب“ پیدا ہو گیا تھا اور اس میں روز اَفزوں ترقی اُسی رفتار سے ہوتی رہی۔</p>
			<p>بیسویں صدی میں خبر رسانی کے جدید ترین ذرائع آجانے سے اخبارات کی ضرورتیں بدلتی گئیں۔ جیسے ہندوستان میںریل، تار برقی، ڈاک کے نظام میں بہتری، ٹیلی فون، ریڈیو، ہوائی جہاز، وغیرہ جیسے ذرائع کے آنے سے خبروں کی ترسیل میں تیزی آتی گئی، چنانچہ آہستہ آہستہ اُردو صحافت (خصوصاً اخبارات) میں <annotation lang="en">professionalism</annotation> آتا گیا۔ اب دنیا بھر کی اہم اور دِلچسپ خبروں کی اشاعت کے ساتھ ساتھ غیر اَدبی سیا سی، معا شرتی اور اقتصادی تبصروں اور تجزیوںکی اشاعت ہونے لگی۔ ۱۹۳۰ء کے بعد تو اُردو کیا، انگریزی اور علاقائی زبانوں کے دیگر اخبارات میں بھی سیاسی تجزیوں کی اشاعت معمول بن گئی۔ وہ تحریکِ آزادی کا دور تھا۔ ہر دیسی اخبار اس تحریک میں پیش پیش نظر آتا ہے۔ زمیندار (لاہور)، انقلاب (لاہور)، احسان (لاہور)، پر تاپ (لاہور)، ہمدرد (دہلی)، وغیرہم، کتنے ہی اہم اخبارات نے خود کو تحریکِ آزادی کے لیے وقف کر دیا۔ آزادی کے بعد تو اُردو اخبارات میں سیاسی و معاشرتی خبریں، تجزیے اور مضامین شائع کرنے کا رجحان عام ہو تا گیا۔</p>
			<p>یوں غور کیا جائے تو معلوم ہوگا کی اُردو صحافت کے آغاز ہی سے اُردو کے صحافتی اَدب کا بھی آغاز ہو گیا تھا۔ شروع میں اُردو کا صحافتی اَدب کثیر تعداد میں تخلیق ہوا لیکن تقریباً ایک صدی بعد اُردو صحافت میں پیشہ ورانہ رُجحان آجانے، تحریکِ آزادی کی سرگرمیوںاور تیز ترین سائنسی ترقی سے اُردو اَدب کے ساتھ ساتھ اُردو اخبارات و جرائد میں بھی اَدب کی اشاعت کا رجحان کم سے کم ترہوتا ہوا کم ترین سطح پر آ گیا۔ یہ رُجحان یہاں تک غالب ہوا کہ اب اُردو اخبارات و جرائد میں اَدب ثانوی حیثیت اختیار کرتا جا رہا ہے۔</p>
			<p>اُردو کی ابتدائی اخبار نویسی یا صحافت میں اَدب کے غالب رُجحان کا ایک اَور اندازہ ابتدائی دور کے اُردو اخبارات و جرائد کے ناموں سے ہوتا ہے۔ یہ نام بجاے خود اَدبی مزاج کے حامل ہیں۔ ان میں سے بعض ناموں کی اَدبی کتب بھی موجود ہیں۔ مثال کے طور پرسب سے پہلے ۱۸۵۷ء تک کے ایسے کچھ اخبارات و جرائد کے نام ملاحظہ کیجیے: جامِ جہاں نما، فوائد النّاظرین، قِران السّعدَین، مُحِبِّ ہِند، خیرخواہِ ہِند، باغ و بہار، مِراۃالعلوم، آفتابِ ہِند، کوہِ نُور، ہُماے بے بہا، چشمۂ فیض، آفتابِ عالم تاب، طِلِسم لکھنؤ، سِحرِِ سامری، گُلشنِِ نوبہار۔</p>
			<p>۱۸۵۷ء کے بعد بیسویں صدی عیسوی کی ابتدائی دہائیوں تک شائع ہونے والے ایسے اخبارات و رسائل کی تعداد خاصی ہے۔ یہاں مثال کے طور پر اُس دور کے محض مشہور اور اہم نام درج کیے جاتے ہیں: تاریخِ بغاوتِ ہِند، طِلِسمِ حیرت، نسیم، شُعلۂ طُور، صُبحِ صادِق، آفتابِ عالم تاب، کارنا مہ، چشمۂ فیض، ذخیرۂ بال گوبند، مخزنِِ مسیحی، رتن پرکاش، تہذیبُ الاخلاق، نُورالانوار، منشورِِ محمّدی، خیرخواہِ عالم، نُور افشاں، نیّرِراجستھان، چراغِِ دہلی، دبد بۂ سِکندری، آفتابِِ پنجاب، نُورالآفاق، مرقّعۂ تہذیب، مخزن الفوائد، نیّرِِاعظم، مظہرالعجائب، مِہرِِ نِیم رُوز، تیرھویں صدی، ہزارداستان، فتنہ، عِطرِِفتنہ، مہذّب، آزاد، مُلّا دوپیا زہ، جعفر زٹلّی، سِحرِِ سامری، چودھویں صدی، اِنتخابِِ لاجواب، پنجۂ فولاد، ذوالقرنین، لِسان الصِّدق، الہلال، ہمدرد، ہم دم۔</p>
			<p>ان سب ناموں کے ملاحظہ کرنے سے اِس اَمر کو تقویت ملتی ہے کہ ابتدائی دور سے لے کر اُردو صحافت کے سو سالہ دور تک اُردو اخبارات و جرائد میں شائع ہونے والے مواد کا عمومی رُجحان اَدبی رہا ہے۔ خواہ وہ نام ہو یا زبان وبیان اور مشمولات۔</p>
			<p>ایک اَور پہلو دیکھیے۔ جب اُردو صحافت کا آغازہوا، تب اُردو زبان اور اَدب ترقی کی منازل تیزی سے طے کر رہا تھا۔ تحریر میں عام طور پر اَدبی اُسلوب اور زبان استعمال کی جاتی تھی۔ دُور کیوں جائیے، اُنیسویں صدی عیسوی کی عدالتی کارروائیاں اور منشیانہ تحریریں ہی پڑھ لی جائیں تو اُن کی زبان اور بیان پر ادبیت کے اثرات آسانی کے ساتھ دیکھے جا سکتے ہیں۔ چونکہ اُس عہد میں اَدب کا دور دورہ تھا، تحریر میں (اور کئی جگہ تقریر میں بھی) اَدبی زبان و اُسلوب برتے جانے کو ترجیح دی جاتی تھی، اس لیے اُس دور کے اُردو اخبارات و رسائل میں خبروں، مراسلوں، تبصروں، مضامین، وغیرہ کی زبان اور اُسلوب بھی اَدب سے مملُو ہوتا تھا، اور یہ بتانے کی ضرورت نہیں کہ اَدبی تخلیقات میں زبان اور اُسلوب کو بنیادی اہمیت حاصل ہے۔ اس سے بھی بخوبی ظاہر ہوتا ہے کہ اُردو صحافت کے سو سالہ دور میں شائع ہونے والے اخبارات و رسائل کے مواد پر اَدب کے گہرے اور پائیدار اثرات موجود ہیں۔</p>
			<p>ایک اَور بالواسطہ اَمر سے بھی یہ ثابت ہوتا ہے کہ ۱۸۵۷ء سے قبل کی اُردو صحافت میں خاص طور پر اور اُنیسویں صدی کے اواخر تک عموماً اُردو اخبارات و جرائد میں اَدب کی اشاعت عام طور پر ہوتی تھی۔ ہندوستان میں اُردو کتابوں کی اشاعت ۱۸۰۲ء میں ہندوستانی پریس کلکتہ سے باغ اردو کی اشاعت سے شروع ہوتی ہے۔ یہ ایک طرح سے ادارہ جاتی اور سرکاری مطبع تھا اور اس میں صرف فورٹ ولیم کالج کی مطبوعات طبع ہوتی تھیں۔ ۱۸۵۷ء تک ہندوستانی مطابع کی تعداد بہت کم تھی۔ جو تھوڑے بہت مطبعے موجود تھے، اُن میں عام طور پر عام پسند اور نصابی و اسلامی کتابیں شائع کی جاتی تھیں۔ محدود تعداد کے ان مطبعوں میں اَدبی کتابیں کم سے کم چھپتی اور شائع ہوتی تھیں، چنانچہ ۱۸۵۷ء کے بعد کم وبیش ۱۸۷۰ء تک (جب ہندوستان میں مطبعوں کی بُہتات ہونے لگی)، زیادہ تر اَدبی تخلیقات کی اشاعت کا بڑا ذریعہ اُردو اخبارات و جرائد تھے۔</p>
			<heading>۳۔ روایت</heading>
			<heading>مختصر تاریخ اور روایت:</heading>
			<p>جیسا کہ پہلے بیان ہو چکا ہے اُردو صحافت کے آغاز کے ساتھ ہی اُردو کے صحافتی اَدب کا بھی آغاز ہو گیا۔ یہ بھی تفصیل کے ساتھ بیان کیا جا چکا ہے کہ اُردو صحافت کے آغاز کے وقت مقامی معاشرے کا عمومی رُجحان اَدب پرست تھا، چنانچہ شروع کے اُردو اخبارات و جرائد میں زبان اور اُسلُوب کی سطح پر اَدب کے اچھے خاصے اثرات دیکھے جا سکتے ہیں، بلکہ مشاہدہ کرنے سے معلوم ہوتا ہے کہ اُنیسویں صدی کے آخر تک کے اُردو اخبارات کی زبان عموماً اور ۱۸۷۰ء تک کے اُردو اخبارات و جرائد کی زبان خصو صاً اَدبی مزاج کی حامل ہے۔ یہ رُحجان آسانی کے ساتھ مشاہدہ کرنا ہو تو اُردو صحافت کی تاریخوںاور متفرق مضامین و مقالات میں اِن اَدوار کے اخبارات اور جرائد کے اقتباسات کی طرف رجوع کیا جا سکتا ہے۔</p>
			<p>اُردو کے صحافتی اَدب کی تاریخ تفصیل طلب ہے جسے چند صفحوں میں سمیٹنا مشکل ہے۔ اِس مضمون میں ضخامت کو پیشِ نظر رکھتے ہوئے اُردو کے صحافتی اَدب کی تاریخ کے ضمن میںکچھ تفصیلات نہایت اختصارکے ساتھ ہی پیش کی جا سکتی ہیں۔ یہ موضوع تفصیل طلب ہے، اس لیے اُمید رکھنی چاہیے کہ آئندہ اِس موضوع پر دیگر قلم کار بھی خامہ فرسائی کریں گے:</p>
			<blockquote>
				<verse>
					صلاے عام ہے یارانِ نکتہ داںکے لیے
				</verse>
			</blockquote>
			<p>اُردو کا پہلا اخبار مولوی اکرام علی کا نکالا ہوا بیان کیا جاتا ہے۔ اس کا کوئی شمارہ یا نمونہ اور متعلقہ تفصیلات سرِدست میرے سامنے نہیں، اِس لیے اِس کے بارے میں قطعیت کے ساتھ کچھ کہنا ممکن نہیں۔ مولوی اکرام علی کے علمی و اَدبی کارنامے ترجمۂ اِخوان الصّفاسے اَدبی دُنیا واقف ہے۔ اِس کی زبان اور اُسلوب اتنا دلچسپ ہے اور یہ کتاب اتنی مقبول ہوئی کہ عرصے تک نو وارد انگریزوں کے اُردو نصاب میں شامل رہی۔ اس کی متعدد اشاعتیں ہندوستان اور اِنگلستان سے منظرِعام پر آئیں۔ مولوی اکرام علی کی اس مشکور مساعی سے اندازہ کیا جا سکتا ہے کہ اُن کی زبان اور اُسلوب کا رنگ اُن کے مبینہ اخبار کی زبان و بیان میں بھی موجود رہا ہوگا۔</p>
			<p>اُردو کا پہلا دستیاب اور معروف اخبار جامِ جہاں نُما ہے۔ اس کا اجرا ۲۷ مارچ ۱۸۲۲ء کو ہفت روزے کے طور پر کلکتے سے ہوا۔ اس کے پہلے سات شمارے اردو میں نکلے، آٹھویں شمارے، مورخہ ۱۵ مئی ۱۸۲۲ء سے یہ اُردو اور فارسی زبان میں شائع ہونے لگا۔ اس کے صرف دو شماروں کے بعد ہی ۲۹ مئی ۱۸۲۲ء سے یہ مکمل طور پر فارسی میں نکلنے لگا، ۳۲ پھر ۲۳ مئی ۱۸۲۳ء سے ۲۳جنوری ۱۸۲۸ء تک فارسی کے ساتھ ساتھ اِس کا ایک اُردو ضمیمہ بھی نکلتا رہا جس میں خبروں کے علاوہ اَدبی مواد اور مکمل اَدبی ضمیمے بھی شائع ہوتے تھے۔ یہی اس اخبار کے اُردو حصے کی تاریخ ہے۔ جامِ جہاں نُما کے شروع کے سات اُردو اور دو اُردو فارسی شماروں کے بعد اُردو ضمیمے کے کُل ۲۴۱ شمارے شائع ہوئے۔ اِن ۲۴۱ ضمیموں میں کُل مِلا کر ۶۲۰ اُردو خبریں اور ۱۰۰ سلسلہ وار مضامین شائع ہوئے۔ اُردو ضمیمے کے آخری شمارے میں اَلْف لیلیٰ کے اُردو ترجمے کی اشاعت کا اظہار کیا گیا جو اُردو ضمیمے کی بندش کے باعث اُس میں تو شائع نہیں ہو سکا لیکن فارسی اخبار کے دور میں ۳۰ جنوری ۱۸۲۸ء سے اس کی سلسلہ وار اشاعت اخبار میںشروع ہوئی۔ اس کے علاوہ ایک اینگلو انڈین شاعر ڈی کاسٹاکا اُردو کلام بھی اخبار میں شائع ہوتا رہا ہے۔ اِس شاعر کا اُردو کلام اخبار میں اُردو ضمیموں کے علاوہ فارسی اخبار کے ۳ فروری اور ۱۲ مارچ ۱۸۲۸ء کے شماروں میں بھی شائع ہوا۔ جامِ جہاں نُما کے مدیر سدا سُکھ لال تھے۔ وہ اپنے دور کی معروف اَدبی شخصیت تھے۔ گربچن چندن نے اُن کی سولہ اُردو اور ایک ناگری (ہندی/ سنسکرِت) کتاب کی تفصیل دینے کے علاوہ اُن کی کچھ کتابوںکے سرورق کی عکسی نقول بھی اپنی کتاب میں شامل کی ہیں۔ اس سے سدا سُکھ لال کے اُردو قَلم کار اور ادیب ہونے کا بخوبی اندازہ ہوتا ہے۔ جامِ جہاں نُما کے جو اقتباس گربچن چندن، امداد صابری، محمد عتیق صدیقی، نادر علی خاں اور ڈاکٹر طاہر مسعود (بالواسطہ) نے درج کیے ہیں، اُنھیں پڑھنے سے بھی یہی معلوم ہوتا ہے کہ جامِ جہاں نُما کی زبان سراسر اَدبی تھی۔ اس کے ساتھ ساتھ اخبار کے اُردو ضمیمے میں جو کتابیں قسط وار چھپتی تھیں، اُن کا تعلق بھی علم و اَدب سے تھا۔ اخبار کی زبان و اُسلوب اور مدیر کی اَدبی شخصیت کے تنا ظر میں اندازہ کرنا مشکل نہیں کہ جامِ جہاں نُما میں کثیر تعداد میں صحافتی اَدب ملے گا۔</p>
			<p>۱۸۵۷ء سے قبل کا ایک اہم ترین اخبار ہفتہ وار دہلی اُردو اخبار ہے جس کا آغاز دہلی سے ۱۸۳۶ء میں ہوا۔ شروع میں یہ دہلی اخبار کے نام سے ۱۰ مئی ۱۸۴۰ء تک شائع ہوا، ۱۷ مئی ۱۸۴۰ء سے یہ دہلی اُردو اخبار کے نام سے نکلنے لگا۔ اس کے طابع اور مالک مولوی محمد باقر تھے، جنھیں اَدبی دُنیا مولانا محمد حسین آزادؔ کے والد کی حیثیت سے جانتی ہے۔ مولانا آزادؔ بھی کچھ عرصہ اِس اخبار کے مُنصرم رہے۔ یہ اخبار مولوی محمد باقر کی شہادت، مورخہ ۱۶ ستمبر ۱۸۵۷ء مطابق ۲۶ محرم الحرام ۱۲۷۲ھ تک جاری رہا۔ اس کا آخری شمارہ ۱۳ ستمبر ۱۸۵۷ء کو نکلا اور آخری سات شمارے اخبار الظّفر کے نام سے شائع ہوئے۔ دہلی اردو اخبار میں عام طور پر سیاسی و سرکاری خبریں اور احکامات شائع ہوتے تھے۔ اس اخبار کے ابتدائی شماروں میں ادبی حوالے سے زیادہ مواد نہیں ملتا اور آخری زمانے، یعنی ۱۸۵۷ء میں تو یہ جنگِ آزادی کی خبروں اور پراپیگنڈے کے لیے مخصوص ہو گیا تھا۔ اس میں مستقل گوشے ”حضورِ والا“ اور مقامی خبروں میں ادبی شخصیات سے متعلق تفصیلات کے علاوہ کتابوں کے اشتہاروں سے ہی کچھ ادبی معلومات حاصل ہوتی ہیں، البتہ اخبار کی زبان اور اندازِ بیان میں ادبی رنگ غالب ہے جو اس کی ادبی اہمیت بڑھانے کا باعث ہے۔ اس حوالے سے خواجہ احمد فاروقی نے دہلی اردو اخبار کی ادبی اہمیت واضح کرتے ہوئے لکھا ہے:</p>
			<blockquote>
				<p>سیاست سے قطعِ نظر دہلی اردو اخبار کی ادبی اہمیت بھی ہے۔ اول تو یہ کہ مولوی محمد باقر اور مولوی محمد حسین آزاد اس کے دامن سے وابستہ تھے جن کی علمی حیثیت مسلم ہے۔ دوسرے غالبؔ، ظفرؔ، ذوقؔ، حافظ غلام رسول ویرانؔ، میرزا نور الدین خلف میرزا سلیمان شکوہ، میرزا جواں بخت، میرزا حیدر شکوہ اور نواب زینت محل کے متعلق اس میں بے مثل مواد ملتا ہے … دہلی اردو اخبار کا ذکر غالبؔ کے خطوں میں، بہادر شاہ کے مقدمے میں اور گارساں دتاسی کے لیکچروں میں موجود ہے جو اس کی اہمیت کے شاہد ہیں۔ اس سے زبان و ادب کی رفتار معلوم ہوتی ہے اور تاریخ کے بہت سے گوشے ایک ڈائری کی شکل میں ہمارے سامنے آجاتے ہیں۔</p>
			</blockquote>
			<p>اسی کے ساتھ خواجہ احمد فاروقی نے اخبار کے ۸ ستمبر ۱۸۵۲ء کے شمارے میں شائع ہونے والے اس مشاعرے کی روداد کا ذکر کیا ہے جو میرزا سلیمان شکوہ کے صاحب زادے میرزا نورالدین نے اگست ۱۸۵۲ء میں منعقد کیا تھا اور جس میں غالبؔ، ظفرؔ، وغیرہ نے بھی شریک ہو کر اپنا کلام سنایا تھا۔ دہلی اردو اخبار کے ۱۸۴۱ء کے مرتبہ و مطبوعہ شماروں میں ادبی حوالے سے جو اہم تر مواد ملتا ہے، اس میں قمار بازی کے سلسلے میں غالبؔ کی رہائش گاہ پر سرکاری اہل کاروں کے چھاپے، اس میں ان کی اور دیگر افراد کی گرفتاری اور جرمانے کی خبر، ذوقؔ و ظفرؔ کا کلام اور کسی تذکرے سے نقل کر کے کسی نامہ نگار کی جانب سے بھجوائے گئے اشعار کی اشاعت شامل ہے۔ اس کے علاوہ مولوی محمد باقر چونکہ شیخ ابراہیم ذوقؔ کے شاگرد تھے، اِس لیے اُن سے متعلق مواد اور اُن کا کلام اِس میں شائع ہوتا تھا۔ غالبؔ سے متعلق بعض خبریں بھی اس میں ملتی ہیں۔ ان خبروں میں قمار بازی کے سلسلے میں غالبؔ کی گرفتاری کی طویل خبر بھی شامل ہے۔ ذوقؔکے علاوہ اخبار میں غالبؔ، مومنؔ، ظفرؔ، حافظ ویرانؔ اور دیگر اساتذہ و شعراے دہلی کا کلام بھی شائع ہوتا تھا۔ وفاتِ ذوقؔ کی خبر اور تاریخیںبھی پہلی بار اِسی اخبار میں شائع ہوئیں۔ مولانا آزادؔ اس اخبار کے آخری دور میں اِس کے مہتمم رہے۔ ۲۴مئی ۱۸۵۷ء مطابق ۲۹ رمضان المبارک ۱۲۷۳ھ کے شمارے میں اُن کا قطعہ ”تاریخ انقلابِ عبرت افزا“ شائع ہوا۔ اِس سے معلوم ہوتا ہے کہ مولانا آزادؔکی تحریریں بھی اِس اخبار میں شائع ہوتی رہی ہیں۔ مولانا آزادؔ جس پاے اور درجے کے ادیب ہیں، اُس کے پیشِ نظر یہ وا ضح ہے کہ اُن کا لکھا ہواایک ایک جملہ اَدبِ عالیہ کا حصّہ ہے۔ اُن کے علاوہ اُس دور میں دہلی کے اُدبا و شُعرا کی اہم اور کثیر تعداد موجود تھی جن سے مولوی محمد باقر اور مولانا آزادؔ کے باعزت مراسم بھی تھے۔ ان میں سے جانے کتنے اہم شعرا و ادبا کا کلام اور تحریریں، اس اخبار میں شائع ہوئی ہوں گی۔ اِن سب تفصیلات کودیکھتے ہوئے اور دہلی اُردو اخبار اور اِس کے وابستگان کا مقام و مرتبہ دیکھتے ہوئے اندازہ کیا جا سکتا ہے کہ دہلی اُردو اخبار میں خاصی تعداد میں صحافتی اَدب موجود ہے۔</p>
			<p>سید الا خبار، دہلی سے شائع ہونے والا دوسرا اہم ترین اخبارہے۔ سید الا خبار ۱۸۳۶ء میں شروع ہوا۔ اسے سر سید احمد خاں کے بڑے بھائی سید محمد خاں نے شروع کیا اور یہ اُنھی کے مطبعے میں سید عبدالغفور کے اہتمام سے ہفتہ وار طبع و شائع ہو تا تھا۔ ۱۸۴۶ء میں سیّد محمد خاں کے عالمِ جوانی میں انتقال کر جانے کے بعد سید الا خبار کی نگرانی سید احمد خاں کو کرنی پڑی۔ سرسید احمد خاں کے لیے اپنی منصبی اور تالیفی مصروفیات کے باعث اخبار کے لیے وقت نکالنا دُشوار تھا، چنانچہ ۱۸۴۹ء میں سید الا خباربند ہو گیا۔ ۱۸۴۶ء میں سرسید اپنی اہم تالیف آثارالصّنادیدکے لیے مواد جمع کرنے کی غرض سے دن رات محنت کر رہےتھے۔ اِس لیے بھی اخبار پر پوری توجہ صرف نہ کر سکے۔ اپنی شدید مصروفیات کے باوجود سرسید نے سید الا خبار کو محض معاشی حالات بہتر کرنے کی غرض سے جاری رکھنا قبول کیا، جیسا کہ خواجہ الطاف حسین حالیؔ بیان کرتے ہیں، لیکن سر کاری رپورٹوں کے مطابق سید الا خبارکی اشاعت بتدریج کم ہوتی گئی۔ ایک رپورٹ کے مطابق ۱۸۴۸ء میں اخبار کی اشاعت محض ۲۷ کاپیوں تک محدود ہو گئی اور اخبار کی آمدنی و خرچ برابر ہو گیا۔ اِن حالات میں اندازہ کیا جا سکتا ہے کہ جس مالی فائدے کے خیال سے سرسید نے سید الا خبارکا جاری رکھنا قبول کیا تھا، وہ پورا نہیں ہو سکا، اوپر سے اُن کی منصبی اور تالیفی مصروفیات۔ اِن کے باعث اتنی فرصت نہ ہوتی ہوگی کہ سر سید اخبار کو مناسب وقت دے پاتے۔ اسی لیے ۱۸۴۹ء میں سید الا خبار اور ”مطبع سید الا خبار“ بند ہو گئے۔</p>
			<p>سرسید کا تعلق سید الاخبار سے گہرا تھا۔ برادرِ بزرگ کے جاری کردہ اخبار میں اور اسے کامیاب کرنے کے لیے سرسید اس میں مضمون نگاری کرتے تھے۔ مولانا الطاف حسین حالیؔ لکھتے ہیں کہ اُس زمانے میں سرسید کی عُرفیت ”سید“ تھی۔ سید محمد خاںکو اپنے برادرِ خورد سید احمد خاں سے محبت تھی، اِس لیے اُنھوں نے اس اخبار کا نام سید صاحب کے نام پر رکھا۔ وہ یہ بھی لکھتے ہیں کہ ”سرسید کی ابتدائی تحریریں غالباً سید الاخبار میں درج ہونی شروع ہوئی تھیں۔ “مزید یہ کہ سرسید نے ”سید الاخبار کا اہتمام اگرچہ براے نام ایک اَور شخص کے سپرد کر رکھا تھا مگر زیادہ تر سرسید خود اُس میں مضامین لکھا کرتے تھے۔“</p>
			<p>سید الاخبار کے شمارے کمیاب بدرجہ نایاب ہیں، اس لیے سرِدست اُن مضا مین یا تحریروں کی نشان دہی ممکن نہیں جو سرسید کے قلم سے نکلیں اور سید الاخبار میں شائع ہوتی رہیں۔ یاد رہے کہ سید الاخبارکے اجرا (۱۸۳۶ئ) اور اخبار کی براہِ راست نگرانی سنبھالنے (۱۸۴۶ئ) تک سرسید احمد خاں کی درجِ ذیل تصانیف و تا لیفات و تراجم شائع ہو کر منظرِعام پر آچکے تھے:</p>
			<list>
				<li>۱) جامِ جم (فارسی تصنیف، مطبوعہ ۱۸۴۰ئ) ۔</li>
				<li>۲) قواعدِ صرف و نحوِزبانِِ اُردو (اُردو تصنیف، غیر مطبوعہ، تصنیف ۱۸۴۰ئ) ۔</li>
				<li>۳) جلاء القلوب بذکر المحبوب (اُردو تصنیف، مطبوعہ ۱۲۵۹ھ مطابق ۱۸۴۳ئ) ۔</li>
				<li>۴) تسہیل فی جرّالثقیل (اُردو ترجمہ، مطبوعہ آگرہ، ۱۸۴۴ئ) ۔</li>
				<li>۵) تحفۂ حسن (اُردو ترجمہ ازشاہ ولی اﷲ، مطبوعہ ۱۲۶۰ھ مطابق ۱۸۴۴ئ) ۔</li>
				<li>۶) فوائد الافکار فی اعمال الفرجار (اُردو ترجمہ ازخواجہ فریدالدین احمد، مطبوعہ ۱۸۴۶ئ)۔</li>
			</list>
			<p>اس تفصیل سے علم ہوتا ہے کہ سرسید کی تصنیفی وتا لیفی زندگی کا آغاز سید الاخبار کے اجرا کے بعد ہوا۔ میں اس سے یہ نتیجہ اخذ کر رہا ہوں کہ سرسید میں تصنیف و تا لیف کی جانب رغبت سید الاخبار سے پیدا ہوئی۔ گھر کا اخبار، وہ بھی بڑے بھائی کا جاری کردہ اور اس کی کامیا بی میں کردار ادا کرنے کا خیال اور احساس تو سرسید کو رہا ہی ہو گا جس نے اُنھیںمضمون نگاری کی جانب راغب کیا ہو گا۔ اِس تناظر میں یہ بھی اہم ہو جا تا ہے کہ سرسید جیسے نابغۂ روز گار اُردو نثر نگار اور ادیب کی ابتدائی تربیت گاہ یہی سید الاخبار بنا۔ کم و بیش تیرہ (۱۳) سال کی زندگی میں اس اخبار نے دہلی کے سید زادے احمد خاں کو ہندوستان اور اُردو زبان و اَدب کے لیے ما یۂ ناز سر سید احمد خاں بنانے میں بنیادی کردار ادا کیا۔ سید الاخبار کی یہ بالواسطہ خدمت اُردو زبان و اَدب کی تاریخ میںلازوال ہے۔</p>
			<p>۱۸۴۶ء تک سرسید کی مذکورہ بالا تصانیف وتالیفات کی فہرست دیکھنے سے میں یہ نتیجہ اخذ کرتا ہوں کہ ممکن ہے کہ ان میں سے ایک یا ایک سے زائد یا تمام کی تمام کتابیں پہلے قسط وار سید الاخبار ہی میں شائع ہوئی ہوں۔ اِن سب کتابوں کی ضخامت بہت زیادہ نہیں۔ ضیاء الدین لاہوری نے مذکورہ بالافہرست میں ہر کتاب کے ساتھ اُس کی ضخامت بھی تحریر کر دی ہے۔ اس کی تفصیل کے مطابق مذکورہ کتابوں کی ضخامت با لترتیب یوں ہے:</p>
			<list>
				<li>۱) ۲۶ صفحات۔</li>
				<li>۲) مخطوطہ، مشتمل بر ۳۲ اوراق / ۶۱صفحات۔ (ممکن ہے کہ یہ کتاب قسط وار سیدالاخبار میں طبع ہو گئی ہو لیکن کتابی صورت میں شائع نہ ہوئی ہو) ۔</li>
				<li>۳) ۶۴ صفحات۔</li>
				<li>۴) ۳۸ صفحات۔</li>
				<li>۵) تفصیل دستیاب نہیں، لیکن چونکہ یہ شاہ عبدالعزیزمحدّث دہلوی کی کتاب تحفۂ اثنا عشریہ کے ایک باب (باب دہم) کا ترجمہ ہے، اس لیے اس کی ضخامت بھی ۴۰ صفحات سے زیادہ ہونے کا امکان نہیں۔</li>
				<li>۶) ۹۹ صفحات۔</li>
			</list>
			<p>ان سب کا مجموعہ: ۲۶ + ۶۱ + ۶۴ + ۳۸ + ۴۰ (قیاساً) + ۹۹ = ۳۲۸ صفحات بنتا ہے۔ سید الاخبار ہفتہ وار تھا۔ اس حساب سے سال میں اس کے ۵۲ شمارے نکلتے تھے۔ ۱۸۳۶ء سے ۱۸۴۹ء تک کم و بیش چودہ (۱۴) سال تک اس کی اشاعت ہوئی لیکن ۱۸۴۶ء تک اسے شائع ہوتے کم و بیش دس سال ہو چکے تھے۔ اس حساب سے ان دس سالوں میں اس کے ۵۲ × ۱۰ = ۵۲۰ شمارے شائع ہونے چاہئیں۔ یہ تعداد ۵۰۰ بھی ہو اور سرسید کا تحریر کردہ ایک صفحہ بھی سید الاخبار کے ہر شمارے میں شامل ہوتا تو اندازہ کیا جا سکتا ہے کہ ۵۰۰ شماروں میں ایک صفحہ فی شمارے کے حساب سے ۱۸۴۶ء تک سر سید کی تحریروں کے کم وبیش ۵۰۰ صفحات سید الاخبار میںشائع ہونے چاہئیں۔ ممکن ہے کہ مذکورہ بالاکتابوں (اگر سید الاخبار میں قسط وار شائع ہوئی ہیں) کے علاوہ بھی سرسید کی متفرق تحریریں سید الاخبار میں موجود ہوں۔</p>
			<p>اس تفصیل سے یہ واضح کرنا مقصود ہے کہ سرسید احمد خاں کو اُردوکی اَدبی تاریخ میں جو نمایاں مقام حاصل ہے، اس کی تربیت کا نقطۂ آغاز سید الاخبار ہی ہو سکتا ہے۔ ممکن ہے کہ سید الاخبار کی تربیت گاہ سرسید کو اگرمیسر نہ ہوتی تو اُن کی تحریر کے نکھرنے اور ذوق کے سنورنے میں مزید وقت لگتا۔</p>
			<p>سرسید کے علاوہ اُس دور کے دیگر دہلوی ادیبوں کی تحریریں بھی سیّد الاخبار میں شائع ہوتی ہوں گی۔ سر سیّد کا خانوادہ دہلی کے معزز اور مقتدر خانوادوں میں شامل تھا۔ عمائدو اُدباے دہلی سے اس خانوادے کے اچھے روابط تھے۔ مرزاغالبؔ کو بھی اس خانوادے سے گہرا ربط تھا۔ اسی ربط کے پیشِ نظر اُنھوں نے اپنے اُردو دیوان کی اشاعت اول کے حقوق سیّد محمد خاں کو دیے جن کی نگرانی میں دیوانِ غالبؔاُردو پہلی بار ۱۸۴۱ء میں سیّد الاخبارکے مطبعے ہی سے طبع و شائع ہوا۔ اس کے علاوہ غالبؔ نے میجر جان کوب کے نام اپنے ایک فارسی خط میں سیّد الاخبار کا ذکر خصوصی طور پر کیا ہے۔ اُس وقت دہلی میں دہلی اُردو اخبار بھی موجود تھا، بلکہ دہلی میں اُسی کا ڈنکا بج رہا تھا لیکن غالبؔ نے اُس کا ذکر نہیں کیا۔ اِس تناظر میں یہ بھی قرین قیاس ہے کہ غالبؔ کی تحریر یں سیّد الاخبارمیں شائع ہوئی ہوں۔ غالبؔ کے علاوہ شیفتہؔ، آزردؔہ، مولوی کریم الدین وغیرہ کی تحریر یں بھی سیّد الاخبار میں شائع ہونے کا قوی اِمکان ہے۔ شاہِ دہلی کی جانب سے سرسید کے والد اور اُن کی وفات کے بعد سرسید کو خطاب و القاب عطا ہوئے تھے۔ اس سے یہ اندازہ لگانا سہل ہے کہ خانوادۂ سیّد کے دہلی کے قلعۂ معلّا سے بھی اچھے تعلقات تھے۔ اِس لیے شاہ زادگان اور قلعۂ معلّا کے متعلقین کا کلام اور تحریر یں سیّد الاخبار کی زینت بنتی رہی ہوں تو تعجب نہیں ہونا چاہیے۔</p>
			<p>۱۸۵۷ء سے قبل شائع ہونے والا ایک اہم ترین اخبار کوہِ نور ہے۔ یہ تاریخ ساز اخبار لاہور سے ۱۴ جنوری ۱۸۵۰ء کو ہفتہ وار جاری ہوا جو بعد میں ہفتے میں دو بار شائع ہونے لگا، پھر ہفتے میں تین بار اور ۱۸۸۳ء میں روزانہ نکلنے لگا، بعد ازاں دوبارہ ہفتہ وار ہو گیا۔ یہ اخبار منشی ہرسُکھ رائے نکالتے تھے۔ مولوی سیف الحق ادیبؔ، سیّد نادر علی سیفی، میر نثار علی شہرتؔ، منشی نول کشور، محمد الدین فوقؔ اور محرم علی چشتی وقتاً فوقتاً اِس اخبار کے مدیر رہے۔</p>
			<p>یہ اخبار بعض حوالوں سے بڑی اہمیت کا حامل ہے۔ اول یہ کہ یہ پنجاب سے شائع ہونے والا پہلا اُردو اخبار ہے۔ دوسرے یہ کہ ۱۸۵۷ء سے قبل پنجاب سے شائع ہونے والے اخبارات میں یہ سب سے زیادہ اہم اخبار ہے۔ تیسرے، انیسویں صدی عیسوی میں طویل عرصے تک شائع ہونے والے اخبارات میں کوہِ نور بھی شمار ہوتا ہے۔ یہ اخبار ۱۸۵۰ء میں جاری ہوا اور نصف صدی سے زائد کے عرصے تک جاری رہا۔ چوتھے، معروف ناشر اور اخبار نویس منشی نول کشورنے صحافتی و طباعتی زندگی کا ابتدائی حصّہ اِسی اخبار میں گذارا۔ منشی نول کشور نے صحافت اور طباعت کے میدان میں جو تجربہ کوہِ نور سے حاصل کیا، وہ آئندہ زندگی میں مطبع اَوَدھ اخبار، مطبع منشی نول کشور اور اَوَدھ اخبار کی کامیاب اشاعت میں اُن کے کام آیا۔ امداد صابری نے ایک جگہ اُنھیں کوہِ نورکے مدیر ان میں شامل کیا ہے اور دوسری جگہ اُن کے ایک اندراج سے معلوم ہوتا ہے کہ ۱۸۵۱ء میں منشی نول کشور مطبع کوہِ نور کے منیجر تھے۔ پانچویں، یہ اخبار اُنیسویں صدی کے نصف آخر میں پنجاب کی سیاسی، معاشرتی، علمی اور اَدبی تاریخ کے بنیادی مآخذ میں شمار ہوتا ہے۔</p>
			<p>ڈاکٹر طاہر مسعود نے کوہِ نور کے خاصے شماروں کا مطالعہ کرنے کے بعد اس کے مشتملات کی تفصیل اپنی کتاب میں درج کی ہے۔ اُن کے مطابق کوہِ نور میں خبروں کے علاوہ مراسلے اور شاعری شامل ہوتی تھی، اداریے یا مضمون نہیں ہوتے تھے۔ شاعری کے تحت اُردو، فارسی غزلیں، قِطعاتِ تاریخ، وغیرہ چھَپتے تھے۔ اُن کے مطابق اخبار میں شائع ہونے والی سب سے پہلی شعری تخلیق ۱۸ مارچ ۱۸۵۰ء کے شمارے میں منشی ہر سُکھ رائے کے مطبعے کا قطعۂ تاریخ ہے، جو لاہور کے قدیم اور معروف شاعر پنڈت اَمر ناتھ اکبریؔ کا زائیدۂ فکر ہے۔ اس کے علاوہ اُنھوں نے مہاراجا دلیب سنگھ کی معزولی کے قطعۂ تاریخ اورمسلسل کئی ہفتوں تک قطعاتِ تاریخِ وفاتِ ذوقؔ شائع ہونے کی خبر بھی دی ہے۔ اِسی سلسلے میں بہادر شاہ ظفرؔ کے قطعے کے دوشعر بھی نقل کیے ہیں۔ امداد صابری نے اِسی سلسلے میں مولانا امام بخش صہبائیؔ کا قطعۂ تاریخ درج کیا ہے۔ امداد صابری نے کوہِ نور میں حضرت امام حسین کی مدح [منقبت ؟] اور نعتِ رسولؐ کی اشاعت کے بارے میں بھی لکھا ہے۔ اِن کے علاوہ:</p>
			<blockquote>
				<p>کوہِ نورمیں خبروں کے ساتھ ساتھ تاریخی، معلوماتی اور اَدبی مضامین بھی شامل ہوتے تھے، کتابوں پر آزادانہ تنقیدیں کی جاتی تھیں۔ یہ تنقیدیں صرف اُردو زبان کی کتابوں پر ہی نہیں، بلکہ فارسی، عربی، سنسکرِت کی کتابوں پر بھی ہوتی تھیں … نوجوان شعرا کے کلام بھی درج ہوتے تھے۔</p>
			</blockquote>
			<p>منشی ہر سُکھ رائے اُردو کے اَدبی ذوق سے بہرہ مند تھے۔ اسی لیے ۱۸۵۴ء میں اُنھوں نے کوہِ نور کے دفتر میں ایک مشاعرے کا آغاز کیا۔ وہ اِس مشاعرے کی غزلیں اخبار میں شائع کرتے تھے۔ اس سلسلے میں کوہِ نور کی ۲۱ مارچ ۱۸۵۴ء کی اشاعت میں جو اشتہار شائع ہوا، وہ ذیل میں نقل کیا جاتا ہے:</p>
			<blockquote>
				<p>بخدمت شائقانِ مشاعرۂ مطبع کوہِ نور لاہور یہ ہے کہ پہلے سے جو جلسہ مشاعرہ کا ہر یک شنبہ کو سات بجے شام ہوتا تھا، اب حسبِ صلاح اجتماعِ جلسۂ مذکور پانچ بجے شام سے قرار پایا، لہٰذا گذارش [کذا] ہے کہ آئندہ سب اصحاب پانچ بجے شام سے رونق پذیرِ جلسہ ہوا کریں، اور تجویز ہے کہ آئندہ سے کچھ غزلیں منتخبہ ہر پرچۂ اخبار میں چھاپی جاویں گی اور بعد اِس کے مشاعرۂ آئندہ کے لیے مصرعِ طرح لکھے جاویں گے، چنانچہ اِس ہفتہ کے مشاعرہ کی مصرعِ طرح یہ ہیں:</p>
				<p>طرحِ فارسی:</p>
			</blockquote>
			<blockquote>
				<verse>
					کلہ کج کردہ و خنجر بکف مستانہ می آید
				</verse>
			</blockquote>
			<blockquote>
				<p>طرحِ اُردو:</p>
			</blockquote>
			<blockquote>
				<verse>
					غالبؔ کو برا کہتے ہو اچھا نہیں کرتے
				</verse>
			</blockquote>
			<p>اس کے بعد امداد صابری نے اِن مشاعروں کی شائع ہونے والی غزلوں میں سے دو منتخب غزلیں درج کی ہیں۔ اس کے علاوہ ۲۳فروری ۱۸۵۸ء کے شمارے سے محرم علی چشتی کی اُردو غزل اور ۷ نومبر ۱۸۵۴ء کی اشاعت سے کوہِ نور کی تعریف میں میرانور حسین ہماؔ کا قطعہ بھی امداد صابری نے نقل کیا ہے۔ نادر علی خاں نے کوہِ نورکے ۵ جون ۱۸۵۱ء کے شمارے میں مرزا ہر گوپال تفتہؔ کی فارسی غزل کے چَھپنے کی اِطلاع دی ہے اور ۱۴ نومبر ۱۸۵۴ء کے شمارے سے ذوقؔ دہلوی کے طویل اُردو قصیدے کے چنداشعار نقل کیے ہیں۔ اُنھوں نے کوہِ نوراور ہر سُکھ رائے کے اَدبی مزاج سے متعلق تحریر کیا ہے:</p>
			<blockquote>
				<p>منشی ہر سُکھ رائے ایک باذوق اور جہاں دیدہ صحافی تھے۔ اُنھوں نے اپنے اخبار کو صرف خبروں ہی کا مر قّع نہیں بنایا، بلکہ نظم و نثر کے شہ پاروں سے اسے رنگین اَدبی گلدستہ میں بدل دیا۔ اخبارِ مذکور میں صرف اُردو شعرا کی غزلیں اور قصائد ہی شائع نہ ہوتے تھے، بلکہ منشی ہر گوپال تفتہؔ ایسے نغز گو فارسی شعرا کی غزلیں بھی چَھپتی تھیں۔</p>
			</blockquote>
			<p>مذکورہ بالاتفصیلات سے بخوبی ظاہر ہوتا ہے کہ کوہِ نور میں کثیر تعداد میں منظوم و منثور صحافتی اَدب موجود ہے۔ جہاں ایک طرف یہ اخبار اپنے دور کے سیاسی ومعاشرتی حالات کا بہترین ترجمان ہے، وہیں اُنیسویں صدی کے نصف آخر میں سرزمین پنجاب کی علمی واَدبی کارگذاریوں کی تفصیل کا بہترین ذریعہ بھی ہے۔ اِس کے شماروں میں اپنے عہد کے کئی اَدب پارے بکھرے ہوئے ہیں اور کتنے ہی ادیبوں اور شاعروں کی تخلیقات نظرِ اِلتفات کی منتظر ہیں۔ کوہِ نور کے بہت کم شمارے دستیاب ہیں۔ ممکن ہے کہ تلاش کرنے پر غیر معروف، نجی اور ادارہ جاتی کتب خانوں میں اس کے زیادہ سے زیادہ شمارے مِل سکیں۔ ان دستیاب شماروں میں صحافتی اَدب سے متعلق تحریر یں منظرِ عام پر لا کر اَدب کی بڑی خدمت انجام دی جا سکتی ہے۔</p>
			<p>۱۸۵۷ء سے قبل کا آخری بڑا اور اہم ترین اخبار طلسمِ لکھنؤ ہے۔ یہ اخبار ۲۵ جولائی ۱۸۵۶ء کو فرنگی محل لکھنؤ سے جاری ہوا۔ اسے معروف لکھنوی ناشر محمد یعقوب انصاری فرنگی محلی نے جاری کیا۔ یہ اخبار ایک سال کے قریب جاری رہا۔ ۸ مئی ۱۸۵۷ء کو اس کا آخری شمارہ نکلا۔</p>
			<p>اس اخبار کا ایک مکمل فائل فرنگی محل لکھنؤ میں مولانا عبد الباری کے کتب خانے میںموجود تھا جو اب شعبۂ تاریخ، علی گڑھ مسلم یونی ورسٹی میں آگیا ہے۔ اِس فائل کی اشاعتِ نو ۲۰۱۲ء میں قومی کونسل برائے فروغ اُردو زبان، نئی دہلی سے ہو گئی ہے۔ اِس میں مکمل فائل سے محض ایک شمارہ کم ہے۔ اِس اخبار کے چند شمارے نیشنل آرکائیوز نئی دہلی میں بھی موجود ہیں۔</p>
			<p>طلسمِ لکھنؤکی طباعت مطبع محمدی لکھنؤ میں ہوتی تھی جو محمد یعقوب انصاری فرنگی محلی (وفات ۳ جنوری ۱۹۰۸ئ) کی ملکیت تھا۔ ۱۸۵۷ء کی شورش کے دور ان مطبع اورطلسمِ لکھنؤ، دونوں بند ہو گئے۔ ۱۸۵۷ء کے بعد اُنھوں نے لکھنؤ ہی سے کارنامہ کے نام سے نیا اخبار جاری کیا اور اسی نام سے ”مطبع کارنامہ“ قائم کیا۔ محمد یعقوب انصاری فرنگی محلی کا نام رجب علی بیگ سرورؔ کے حوالے سے غیر معروف نہیں۔ مطبع کارنامہ کے لیے اُنھوں نے مرزا رجب علی بیگ سرورؔ سے اُن کی کتابوں کی اشاعت کے حقوق حاصل کیے، چنانچہ فسانۂ عجائب، شبستانِِ سُرورؔ، گُلزارِِ سُرورؔ، سُرورِ سُلطانی، شگوفۂ محبت وغیرہ جیسی معیاری اور خوب صورت اشاعتیں اسی مطبعے سے نکلیں۔</p>
			<p>محمد یعقوب فرنگی محلی کو نواب واجد علی شاہ اور سلطنتِ اَوَدھ کے ساتھ بڑی عقیدت تھی، چنانچہ اُنھوں نے طِلِسمِ لکھنؤ کا اِجرا اِنتزاعِ سلطنتِ اَوَدھ کے بعد کیا اور اس میں سلطنتِ اَوَدھ کی نشاۃِ ثانیہ کی نوید سناتے رہے۔ محمد یعقوب فرنگی محلی اور اُن جیسے صاحبانِ ذوق کے لیے سلطنتِ اَوَدھ محض ایک حکومت یا ریاست نہیں تھی، بلکہ تہذیب و تمدّن، ثقافت اور زبان و اَدب کی زندہ اقدار کا گہوارہ تھی۔ اِسی لیے اس کے چلے جانے، یا زیادہ بہتر لفظوں میں غصب کیے جانے پر یہ طبقہ (بلکہ پورا اَوَدھ) خودکو لُٹے پُٹے قافلے کا فرد سمجھنے لگا۔ اُنھیں دل اور روح کی دُنیا ویران ہوتی دکھائی دیتی۔ طِلِسمِ لکھنؤ اِنھی جذبات وا حساسات اور خیالات کے اظہار کا ذریعہ تھا۔ اِس وجہ سے اس میں مقامی خبروں کو نمایاں طور پر اور زیادہ ترشائع کیا جاتا تھا۔ باہر کی خبریں اِس میں کم کم ہی ہوتی تھیں۔ نواب واجد علی شاہ اپنی معزولی کے بعد مٹیا بُرج کلکتہ میں جا بسے اور اُسے لکھنؤِ ثانی بنا لیا۔ طِلِسمِ لکھنؤمیں نواب واجد علی شاہ اور اُن کے متعلقین، مٹیا بُرج کلکتہ اور اُن سے متعلق خبریں خاص طور پر شائع ہوتیں۔ سلطنتِ اَوَدھ کی بحالی کے لیے نواب واجد علی شاہ نے ایک وفد برطانیہ روانہ کیا جسے یہ ذمے داری سونپی گئی کہ وہ ملکۂ اِنگلستان اور مقننہ کے اراکین سے مِل کر اپنی بپتا سنائے اوراُنھیں ایسٹ انڈیا کمپنی کے کرتا دھرتاؤں کی زیادتیوں سے آگاہ کرے۔ اِس کے علاوہ ملکہ سے درخواست کرے کہ وہ سلطنتِ اَوَدھ کو بحال کرنے کا حُکم نامہ جاری کریں۔ اس وفد کے بارے میں خبریں طِلِسمِ لکھنؤ میںاہتمام کے ساتھ چھاپی جاتی تھیں اور باشند گانِ اَوَدھ کو سلطنتِ اَوَدھ کی جلد بحالی کی نوید سُنائی جاتی تھی۔</p>
			<p>طِلِسمِ لکھنؤکی زبان اَدبی محاسن سے مملُو ہے۔ اخبار پڑھتے جایئے تو تفصیلات سے یوں محسوس ہو گا جیسے گذشتہ لکھنؤ کا پہلا حصّہ پڑھ رہے ہیں اور زبان سے یوں لگے گا جیسے فسانۂ آزاد یا طِلِسمِ ہوش رُبا کے ٹکڑے پڑھ رہے ہوں۔ لکھنؤ کی زبان کا رچائو، تکلّف اور خوب صورتی طِلِسمِ لکھنؤکے ہر صفحے، ہر خبر اور ہر مرا سلے میں صاف صاف نظر آتی ہے۔ ۱۸۵۷ء تک جو اُردو اخبار شائع ہوئے، زبان و بیان کا ایسا خوش نُمااَدبی رنگ کسی میں اِس قدر نہیں دیکھا جا سکتا جیسا کہ طِلِسمِ لکھنؤمیں مشاہدہ کیا جا سکتا ہے۔ جامِِ جہاں نُما، دہلی اُردو اخبار اور سیّد الاخبار اُس دور کے معروف ترین اور اہم ترین اخباروں میں شامل ہیں۔ زبان میں اِن کی سادگی و سلاست اوربیان میںاِن کے ہاں وضاحت کی تعریف عام طور پر کی گئی ہے لیکن اِن کا اَدبی رُتبہ طِلِسمِ لکھنؤکے مقابلے میں کم ہے۔ ایک تو یہ تینوں دہلی کے اخبار تھے اور دوسرے ان کی اَدبی زبان میں دل نشینی اور گھلاوٹ طِلِسمِ لکھنؤکی نسبت کم ہے۔</p>
			<p>طِلِسمِ لکھنؤایک مکمل اَدبی کا رنامہ ہے۔ اس کی اشاعتِ ثانی (قومی کونسل، نئی دہلی، ۲۰۱۲ئ) پڑھتے جایئے تو احساس ہی نہیں ہوتا کہ ہم کسی قدیم اخبار کا مطالعہ کر رہے ہیں۔ لگتا ہے جیسے دبستانِ لکھنؤ کا کوئی نثری شاہ کار پڑھ رہے ہیں۔ اس خصوصیت کی بنا پر طِلِسمِ لکھنؤکا مکمل فائل ہی صحافتی اَدب کا شاہ کار ہے۔</p>
			<p>ان نسبتاً معروف اور اہم ترین اخبارات کے علاوہ آغاز سے۱۸۵۷ء تک کا فی تعداد میں ایسے اُردو اخبارات بھی شائع ہوئے جو کم معروف ہیں۔ اِس جائزے کے دوسرے حصّے میں ۱۸۵۷ء سے قبل کے ایسے ہی کچھ اہم یا اہم تر اخبارات اور ان میںممکنہ طور پر موجود صحافتی اَدب کا جائزہ لیا جاتا ہے۔</p>
			<p>ہفتہ وار فارسی اخبار مراۃ الاخبار، کلکتے سے ۱۸۴۷ء میں شروع ہوا۔ اس میں کبھی کبھی اُردو منظومات، خبریں اور مضامین بھی شائع ہوتے تھے۔ ۱۴ مئی ۱۸۵۱ء کے شمارے میںمرزا فتح اﷲ نصیبؔ کے اُردو خط، ۴جون ۱۸۵۱ء کے پرچے میں فداحسین (علی ؟) عیشؔ کی غزل اوراِسی سال کے کسی پرچے میں لالہ اجودھیا پرشاد صبرؔ کی دو غزلوں کی اشاعت کے شواہد ملتے ہیں۔</p>
			<p>دہلی سے ۱۸۴۱ء میں ہفتہ وار سراج الاخبار کا اجرا ہوا۔ یہ قلعۂ معلّا سے نکلتا تھا اور شاہِ دہلی بہادر شاہ ظفرؔ کے حکم سے تقسیم کیا جاتا تھا۔ ہر شمارے کی ایک کاپی انگریز نمائندے متعینہ دہلی کو بھی بھیجی جاتی تھی۔ جیسا کہ نام ہی سے ظاہر ہے، اِس اخبارکا نام شاہِ دہلی سراج الدین بہادر شاہ ظفرؔ کے نام سے موسوم تھا۔ اس کی زبان فارسی تھی۔ امداد صابری کی تحقیق یہ ہے کہ ”۱۸۵۷ء سے کچھ سال قبل اس اخبار کے آخری دوتین صفحوں پر اُردو کی خبریں دہلی اُردو اخبار، صادق الاخبار کے عنوان کے تحت چھَپتی تھیں اور اُردو کی غزلیں بھی درج ہوتی تھیں“۔ اُنھوں نے فارسی اخبار کے ذکر میں مرزا غالبؔ کے ایک اُردو خط کا اِقتباس بھی درج کیا ہے جس میں غالبؔاپنا کلام سراج الاخبار میں چھَپنے کا ذکر کرتے ہیں۔ اِس کے علاوہ امداد صابری یہ بھی لکھتے ہیں کہ سراج الاخبار میں غالبؔ، ذوقؔ، ظفرؔ کا کلام شائع ہوتا تھا۔ امداد صابری اور محمد عتیق صدیقی کے بیانات سے معلوم ہوتا ہے کہ سراج الاخبار میں شاہِ دہلی کے روز مرہ کے معمولات کی تفصیل درج ہوتی تھی اور آخر میں کچھ خاص خاص خبریں ہوتی تھیں۔ لیکن مرزا غالبؔ کے خط سے ظاہر ہوتا ہے کہ اخبار میں متعلقینِ قلعۂ معلّا کا کلام بھی شائع ہوتا تھا۔ ذوقؔ اور غالبؔ؛شاہِ دہلی کے اُستاد تھے۔ اِمکان ہے کہ شاہ کے حُکم پر یا فرمائش، سفارش، خوشنودی کے لیے وہ اپنا کلام سراج الاخبار میںشائع کراتے ہوں گے۔ اُن کے علاوہ خود ظفرؔ اور قلعے کے دیگر شاہی افراد کا کلام بھی اس میں وقتاً فوقتاً شائع ہوتا ہو گا۔ محمد عتیق صدیقی نے سراج الاخبار کے نو (۹) شماروں کی انجمنِ ترقیِ اُردو ہند (تب علی گڑھ، اب نئی دہلی) کے کتب خانے میں اور ۴۶ شماروں کی بھارتی قومی مرکزِ محفوظات (نیشنل آرکائیوز اوف انڈیا)، نئی دہلی میں موجود گی کی اِطلاع دی ہے۔ اِن شماروں سے رجوع کر کے اور اِن کا تفصیلی مطالعہ کرنے سے معلوم کیا جا سکتا ہے کہ اس میں کن کن کی اورکس قدر اَدبی تخلیقات شائع ہوئی ہیں۔ امداد صابری نے اِس اخبار کے ۲۱ مئی ۱۸۵۶ء کے شمارے سے ذوقؔ کے صاحب زادے خلیفہ محمد ابرا ہیم فوقؔ کی غزل اور ۶دسمبر ۱۸۵۶ء کے شمارے سے شاہِ دہلی ظفرؔ کی تضمین نقل کی ہے۔ ۱۸۴۱ء تا ۱۸۴۴ء کے کچھ شماروں اور ان میں شائع شدہ کچھ اَدبی تحریروں کی تفصیل نا درعلی خاں نے بھی درج کی ہے۔ اِن شواہد سے قوی اِمکان پیدا ہوتا ہے کہ سراج الاخبار میں کافی تعداد میں صحافتی اَدب میسر آسکتا ہے۔</p>
			<p>۱۸۵۷ء سے قبل دہلی ہی سے صادق الاخبار نام کے ایک سے زیادہ اخبار جاری ہوئے۔ اِن میں سے پہلا اخبار ۱۸۴۴ء یا جنوری ۱۸۴۵ء میں مطبع دارالسّلام، محلّہ حوض قاضی سے عنایت حسین نے جاری کیا۔ اس اخبارمیں بھی دہلی کے دربارِشاہی کی خبریں چھاپنے کو فوقیت دی جاتی تھی۔ اِس میں قلعۂ مُعلّا کی خبریں پہلے درج ہوتی تھیں، اُس کے بعد ایسٹ انڈیا کمپنی کے حکام کی خبریں ہوتی تھیں۔ پہلے اس کی زبان فارسی تھی جو آہستہ آہستہ اُردو ہو گئی۔ یہ اخبار کم سے کم ۱۸۵۳ء تک ضرور نکلا۔ تاریخ نگاروں نے اِس اخبار کے بارے میں کوئی اچھی رائے نہیں دی، یعنی اس میں خبریں چربہ ہوتی تھیں اور اس کی اشاعت بھی کم تھی، لیکن کم و بیش نو (۹) سال تک جاری رہنے، مواد کی کمی اور سرکاری (دربارِ دہلی اور ایسٹ انڈیا کمپنی) خبریں چھاپنے کی وجہ سے اندازہ کیا جا سکتا ہے کہ اِس میں معاصر شعرا کا کلام بھی شائع ہوتا ہوگا۔ یہ نہ بھی ہو تو شاہی دربار سے تعلق کی وجہ سے اِس کی زبان کا قلعۂ معلاّکی زبان سے متاثر ہونے کا اندازہ بھی کیا جا سکتا ہے۔ اِس صورت میں اِس اخبار کی نثر قلعۂ معلّاکی زبان کا نمونہ تو ہے ہی۔ امداد صابری نے ۷ تا ۲۴ جنوری ۱۸۴۵ء کے شمارے سے کچھ خبروں کے اقتباس درج کیے ہیں۔ اُس میں ایک جگہ وہ لکھتے ہیں کہ ”قلعۂ معلّٰی کی زبان میں بھی یہ واقعہ گوش گذار [کذا] کر لیجئے [کذا]“ ۔ اِس کے بعد جو واقعہ اُنھوں نے درج کیا ہے، اُس کی زبان اُنیسویں صدی کے کسی دہلوی قصّے کی زبان اور اُسلوب سے مشابہ ہے۔ یہ خصوصیت اگرچہ اُس دور کے اخبارات و جرائد میں کسی حد تک مشترک ہے لیکن امداد صابری نے صادق الاخبار کا جو اِقتباس درج کیا ہے، اُس سے معلوم ہوتا ہے کہ شاید کسی اَور اخبار کی زبان اور بیان قلعۂ مُعلّا کی زبان اور اُسلوب سے اِس قدر متاثر نہ ہو گا جیسا اِس اخبار کا اسلوب اور بیان ہے۔ صادق الاخبار کی نسبت یہ کہنا کافی ہو گا کہ اِس کے شمارے میسر آئیں تو اس میں شائع ہونے والے صحافتی اَدب کی مقدار اور معیار کا صحیح اندازہ ہوگا۔ سرِدست یہ اندازہ ہی کیا جا سکتا ہے کہ اس اخبار میں اَدبی تخلیقات کی اشاعت بھی ہوتی ہو گی۔</p>
			<p>دوسراصادق الاخبار، ۱۸۵۱ء میں مشہور مطبعے مطبع مصطفائی دہلی سے محمد مصطفیٰ خاں مالکِ مطبع کے اہتمام سے شروع ہوا اور ۱۸۵۴ء تک اِس کی اشاعت کے شوا ہد ملتے ہیں۔ اِس اخبار کے شمارے بھی دستیاب نہیں۔ دِتا سی نے اِس اخبار کا ذکر کیا ہے۔ ممکن ہے فرانس میں ذخیرئہ دِتاسی میں اس کے شمارے موجود ہوں۔ اسے معروف نا شر محمد مصطفیٰ خاںنے جاری کیا۔ اُن کا مطبع ہندوستان کے ابتدائی دیسی مطابع میں اپنے حُسنِ طباعت اور طبع شدہ کتابوں کی نوعیت کے اِعتبار سے مُمتازحیثیت کا حامل ہے۔ مطبع مُصطفائی پہلے لکھنؤ میں تھا، بعد میں کان پور اور پھر دہلی میں منتقل ہو گیا۔ محمد مصطفیٰ خاں اپنے دور کے عمائد اور ذی حیثیت افراد میں شمار ہوتے تھے اور معروف ناشر بھی تھے، اس لیے قوی امکان ہے کہ اُن کے معاصر شعرا و اُدبا اُن کے اخبار میں اشاعت کی غرض سے اپنی اَدبی تخلیقات بھجواتے ہوں گے۔ اس پس منظر میں محمد مصطفٰی خاں کے صادق الاخبار میں بھی اُردو کے صحافتی ادب کا سرمایہ ملنے کا پورا اِمکان ہے۔</p>
			<p>تیسرا صادق الاخبار اصل میں محمد مصطفیٰ خاں کے صادق الاخبار ہی کا تسلسل محسوس ہوتا ہے۔ خلاصہ اِس اَمر کا یہ ہے کہ مطبع مصطفائی دہلی میں جمیل الدین خاں ہجرؔ نام کے کاتب تھے۔ مطبع مصطفائی کی کتابوں اور صادق الاخبار کی کتابت کرتے تھے۔ محمد مصطفی خاں کا صادق الاخبار ۱۸۵۴ء میں غالباً بند ہو گیا تو اِنھی جمیل الدین خاں ہجرؔ نے اپنے اِہتمام سے اُسی سال اسے دوبارہ ہفت روزے کے طور پر شروع کیا اور اِس کی طباعت کے لیے اپنا مطبع ”جمیل المطابع“ کے نام سے قائم کیا۔ جمیل الدین ہجرؔ کا یہ صادق الاخبار ۱۸۵۷ء تک جاری رہا، بلکہ اِسے زیادہ شہرت ملی، کہ اس کا ذکر اور حوالہ بہادر شاہ ظفرؔ کے خلاف مقدمۂ بغاوت میں بھی آیا۔ امداد صابری اور عتیق صدیقی نے اِس اخبار کے ۱۸۵۷ء کے ایک شمارے سے دو فارسی منظومات نقل کی ہیں۔ اِس سے معلوم ہوتا ہے کہ اِس اخبار میں اَدبی نگارشات بھی شائع ہوتی تھیں۔ اِس اخبار کے چند شمارے محفوظ ہیں لیکن وہ سب ۱۸۵۷ء کے ہیں اور ہنگامۂ ۵۷ء سے متعلق ہیں۔ اِس سے قبل کے شماروں اور اِس اخبار کے دیگر شماروں میں اَدبی تحریریں مل سکتی ہیں۔</p>
			<p>چوتھا صادق الاخبار ۱۸۵۵ء کے اواخر یا جنوری ۱۸۵۶ء میں شیخ خدا بخش کے اِنصرام سے منظرِ عام پر آیا۔ اِس کا صرف ایک ہی شمارہ دستیاب ہے جو ۱۸۵۷ء کا ہے اور ہنگامۂ ۱۸۵۷ء سے متعلق ہے۔ اِس کے دیگر شماروں میں بھی صحافتی اَدب کی موجودگی کا امکان ہے۔</p>
			<p>۱۸۵۱ء میں سیالکوٹ سے ریاض الاخبار کا اجرا ہوا جو بعدازاں ملتان میں منتقل ہو گیا اور اس کا نام بھی ریا ضِ نور ہو گیا۔ اِس میں علمی مضامین بھی شائع ہوتے تھے۔ عام طور پر یہ انگریزی کے علمی مضامین کے اُردو ترجمے ہوتے تھے۔ ڈاکٹر طاہر مسعود کی اِطلاع ہے کہ اخبار میں بعض اوقات کسی کتاب کا تفصیلی اشتہار چھاپ کر اُس کتاب کا کچھ حصّہ بھی درج کر دیا جاتا۔ اِس سلسلے میں اُنھوں نے اخبار کے ۳ مارچ ۱۸۵۵ء کے شمارے میں جیمز کارکرن کی تصنیف کارنامۂ روسی کے تفصیلی تعارف اور پہلے باب کے اندراج کے بارے میں معلومات مہیّا کی ہیں۔</p>
			<p>ریاضِ نور کے مدیر منشی محمد مہدی حسین خاں تھے۔ اُن کے اور اخبار کے بارے میں ۱۸۵۲ء اور ۱۸۵۳ء کی سرکاری رپورٹ میں لکھا گیا ہے:</p>
			<blockquote>
				<p>وہ اول درجے کا اُردو ادیب معلوم ہوتا ہے۔ … ایڈیٹرکے فرائض کی انجام دہی کی اُس میں بہت عمدہ صلاحیتیں ہیں … اخبار کی زبان شُستہ اُردو ہوتی ہے اور اس کا طرزِ تحریر بہت اچھا ہے۔</p>
			</blockquote>
			<p>اِس بیان سے ریاضِ نُور کے اَدبی مزاج کا مزید اندازہ ہوتا ہے۔ اِس سے معلوم ہوتا ہے کہ اِس اخبار میں صحافتی اَدب پر مشتمل تحریروں کا خاصا ذخیرہ موجود ہے۔</p>
			<p>۱۸۵۲ء میں سیالکوٹ ہی سے ہفتہ وار اخبار چشمۂ فیض جاری ہوا۔ اِس کے مالک و مدیر منشی رائے دیوان چند تھے۔ ہر سُکھ رائے کے بعد دیوان چند، پنجاب میں اُردو صحافت کا دوسرا بڑا نام ہے۔ اُنھوں نے مختلف اوقات میں سیالکوٹ سے خور شیدِ عالم (۱۸۵۲ء)، چشمۂ فیض (۱۸۵۲ئ)، وکٹوریہ پیپر (۱۸۵۲ئ)، نُورُٗ علیٰ نُور (جریدہ، ۱۸۵۶ئ)، چشمۂ خور شید (۱۸۵۶ء)، خیر خواہِ پنجاب (۱۸۶۵ئ) اور رفاہِ عام (۱۸۷۳ء)، جب کہ لاہور سے ہُماے بے بہا (۱۸۵۳ئ) اور ایک انگریزی اخبار <annotation lang="en">Punjabi Journal</annotation> جاری کیا۔ اِن میں سے چشمۂ فیض نے زیادہ شہرت پائی۔ یہ اخبار ۱۸۵۷ء کے بعد تک شائع ہوتا رہا۔ یہ حریت پسند اخبار تھا۔ اِس میں نظمیں اور غزلیں بھی شائع ہوتی تھیں۔ منشی دیوان چند کو اَدب کا بھی ذوق تھا، چنانچہ اُنھوں نے بلّھے شاہ کی پنجابی کافیوں کا اُردو ترجمہ بھی کیا جو گنجینۂ معرفت کے عنوان سے شائع ہوا۔ ڈاکٹر طاہرمسعود کے مطابق چشمۂ فیض کی ایک انفرادیت یہ تھی کہ اِس میں خبر کی سُر خیاں عام طور پر فارسی و اُردو اشعار، مصرعوں اور محاوروں، و غیرہ پر مشتمل ہوتیں۔ منشی دیوان چند کے اَدبی ذوق، چشمۂ فیض کے مشتملات میں اَدبی رنگ اوراِس کی اَدبی تخلیقات کی تفصیلات کو دیکھتے ہوئے اندازہ کیا جا سکتا ہے کہ منشی دیوان چند کے اخبارات میں بڑی تعداد میں صحافتی اَدب شائع ہوا ہوگا۔ منشی دیوان چند کے اخبارات و جرائد کے صحافتی اَدب کو یوں بھی اہمیت حاصل ہے کہ اِس کا تعلق زیادہ تر پنجاب کے اُردو اَدب سے ہے اور ۱۸۷۰ء سے قبل پنجاب میں اُردو کی اَدبی اور مطبوعہ تخلیقات بہت کم ملتی ہیں۔ اِس تناظر میں منشی دیوان چند کے جاری کردہ اخبارات و جرائد کے اُردو صحافتی اَدب کی اہمیت دو چند ہو جاتی ہے۔</p>
			<p>بمبئی سے ۱۸۵۵ء میں کشف الاخبار کا اِجرا ہوا۔ اس کے مدیر منشی امان علی لکھنوی تھے۔ اِس کے سرورق پر مشمولات کی تفصیل نظم میں بیان کی جاتی تھی، یعنی فہرستِ مضامین منظوم ہوتی تھی۔ اِس کے علاوہ اخبار سے متعلق ضروری قواعد بھی منظوم ہوتے تھے۔ اخبار میں خبروں کے علاوہ معلوماتی، تاریخی اور اَدبی مضامین بھی شائع ہوتے تھے، غزلیں بھی درج ہوتی تھیں۔ اِس تفصیل سے اندازہ ہوتا ہے کہ کشف الاخبار میں بھی صحافتی اَدب کافی تعداد میں مل سکتا ہے۔ یہ اخبار کم سے کم ۱۸۷۴ء تک جاری رہا۔ گویا اِس کی زندگی کم و بیش بیس (۲۰) سال ضرور رہی۔ اندازہ کیا جا سکتا ہے کہ ۲۰ سال کے عرصے میں اِس اخبار میں کتنا صحافتی اَدب شائع ہوا ہوگا۔ اِس کے مدیر بھی لکھنوی تھے۔ اخبار کی فہرستِ مندرجات کا منظوم ہونا اُن کے صاحبِ ذوق اور شاعر ہونے کی گواہی دیتا ہے۔ ایسے میں کشف الاخبار کے اَدبی مزاج اور اِس میں شائع ہونے والی اَدبی تخلیقات کی نوعیت، معیار اور مقدار کا اندازہ کیا جا سکتا ہے۔</p>
			<p>لاہور سے پنجابی اخبار کا اِجرا ۱۸۵۵ء میں ہوا۔ اِس کے مالک اور مہتمم منشی محمد عظیم تھے۔ منشی صاحب پنجاب میں اُردو صحافت کی تیسری بڑی اور معروف شخصیت ہیں۔ پنجابی اخبار ۱۸۹۰ء تک جاری رہا۔ اِس طویل دورِ اشاعت میں اس کی ادارت مختلف اوقات میں محمد اکبر سیستانی خاورؔ، محمد مراد علی خاں رعناؔ (شاگردِ غالبؔ)، میرا نور حسین ہماؔ، وغیرہ ہم جیسے اُدبا و شعرا کے ہاتھ میں رہی۔ اخبار میں اِن مدیروں کے علاوہ اُس دور میں پنجاب اور بیرونِ پنجاب کے ادیبوں اور خصوصاً شاعروں کی تخلیقات شائع ہوتی تھیں۔ اخبار کے کاتب بھی اپنے دور کے معروف ادیب و شاعر عمر دراز فائض تھے۔ اُن کی دو اُردو کتابیں فائض البیان اور فائض المعانی معروف ہیں جو اُس وقت کے نصاب میں پڑھائی جاتی تھیں۔ امداد صابری نے پنجابی اخبار سے میرانور حسین ہماؔ کے دو قطعاتِ تاریخ نقل کیے ہیں۔ پنجابی اخبارکی طویل اشاعتی زندگی اور اِس کے مدیران و متعلقین کے اَدبی سروکار سے معلوم ہوتا ہے کہ اِس اخبار سے بھی خاصی تعداد میں صحافتی اَدب بر آمد ہو سکتا ہے۔</p>
			<p>۱۸۵۷ء سے ایک سال قبل اور اِلحاقِ اَوَدھ کے سال ۲۷ نومبر ۱۸۵۶ء کو دو شنبہ کے روز لکھنؤ سے ایک اہم اخبار سِحرِ سامری جاری ہوا۔ یہ اخبار اِنتزاعِ سلطنتِ اَوَدھ کے بعد جاری ہوا اور اسے واجد علی شاہ اور مرحوم سلطنت اَودَھ سے لگائو اور عقیدت تھی۔ اِس کے مہتمم اور غالباً مالک بھی پنڈت بیج ناتھ تھے۔ اِس اخبار کی زبان بھی طِلِسمِ لکھنؤ کی طرح اَدبی مزاج کی حامل تھی، اگرچہ طِلِسمِ لکھنؤ کی زبان اور بیان سے اِس کا مقابلہ نہیں کیا جا سکتا۔</p>
			<p>سِحرِ سامری کے ابتدائی چار شمارے امیرؔ مینائی کی ادارت میں نکلے۔ اُن کے بعد رگھبیر نرائن عیّاشؔ اور خود پنڈت بیج ناتھ مدیر ہوئے اور آخر میں معروف شاعر شنکر دیال فرحتؔ اِس کے مدیر رہے۔ اِس کے پہلے صفحے پر اخبار کا اشتہار اور قواعد منظوم ہوتے تھے۔ اپنی زبان و بیان اور مواد کے لحاظ سے اور مدیران کی اَدبی شخصیت کی وجہ سے بھی، اندازہ ہے کہ اِس اخبار میں بھی خاصی تعداد میں صحافتی اَدب موجود ہوگا۔ اِس اخبار کے مدیران میں امیر احمد امیرؔ مینائی اور شنکر دیال فرحتؔ کی اَدبی حیثیت مسلّم ہے۔ دونوں معروف شاعر تھے۔ شنکر دیال فرحتؔ کامیاب مثنوی نگار تھے۔ رامائن کا منظوم اُردو ترجمہ اُن کا مشہور اَدبی کارنامہ ہے۔ اِن دونوں کے دورِ ادارت میں کتنی اَدبی تخلیقات سِحرِ سامری کی زینت بنی ہوں گی اور اخبار کی نثر میں کس طرح کا اَدبی رنگ پیدا ہوا ہو گا، اِس کا اندازہ باآسانی کیا جا سکتا ہے۔ نادرعلی خاں اور محمد عتیق صدیقی کے مطابق سِحرِ سامری کا ایک فائل آزاد لائبریری، مسلم یونی ورسٹی علی گڑھ میں محفوظ ہے۔ اِس کا تجزیاتی مطالعہ کر کے اِس میں شائع شدہ صحافتی اَدب کی نشان دہی کی جا سکتی ہے۔</p>
		</section>
	</body>
</document>