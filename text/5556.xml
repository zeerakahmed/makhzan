<document>
	<meta>
		<title>”تکملۃ التکملۃ“ : سندھ میں فارسی تذکرہ نویسی کی روایت کا آخری نمونہ</title>
		<author>
			<name>عارف نوشاہی</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>حسن اتفاق ہے کہ فارسی زبان میں فارسی شعرا کی تذکرہ نویسی کا آغاز سندھ میں ہوا اور اس کا خاتمہ بھی اسی خطے میں دیکھنے کو ملتا ہے۔ چھٹی صدی ہجری میں سدید الدین محمدعوفی منگولوں کے فتنے سے بچنے کے لیے اپنے وطن بخارا سے سندھ آگئے تھے۔ یہاں وہ ملتان اور سندھ کے حکمران ناصرالدین قباچہ (حکومت ۶۰۲۔ ۶۳۵ھ/۱۲۰۶۔ ۱۲۳۸ئ) کے دربار سے وابستہ ہوئے اور اسی دوران فارسی شعرا کا تذکرہ لباب الالبابلکھا۔ عوفی نے اپنی دوسری فارسی تصنیف جوامع الحکایات و لوامع الروایات کی تصنیف بھی ناصرالدین قباچہ کے کہنے پر شروع کی تھی جو فارسی ادب میں تاریخی اور ادبی فوائد کے اعتبار سے ایک اہم کتاب ہے۔ اس وقت فارسی کے دستیاب تذکروں میں قدیم ترین یہی لباب الالباب ہے۔ اس کے بعد برّصغیرمیں فارسی تذکرہ نویسی کی روایت تسلسل کے ساتھ قائم رہی اوربلامبالغہ سیکڑوں چھوٹے بڑے تذکرے معرضِ وجود میں آئے۔ برّصغیر میں فارسی تذکرہ نگاری کے حجم کا اندازہ اس بات سے لگایا جا سکتا ہے کہ اب تک ان تذکروں کے چند مستقل جائزے شائع ہو چکے ہیں۔ جیسے ڈاکٹر سید علی رضا نقوی کی کتاب تذکرہ نویسی فارسی در ہند وپاکستان جو ۱۹۶۴ء میں تہران سے شائع ہوئی۔ احمد گلچین معانی کی کتاب تاریخ تذکرہ ہای فارسی جو دوجلدوں میں پہلی بار۱۹۶۹ء۔ ۱۹۷۱ء میں تہران سے شائع ہوئی۔ ڈاکٹر فرمان فتح پوری کی کتاب اردوشعرا کے تذکرے اور تذکرہ نگاری جو۱۹۹۸ء میںکراچی سے شائع ہوئی جس میں اردو شعرا کے فارسی تذکروں سے بھی سروکار رکھا گیا ہے۔</p>
			<p>سندھ خود چونکہ فارسی شعر و ادب کا ایک قدیم مرکز رہا ہے، لامحالہ یہاں بھی تذکرہ نویسی کی روایت بہت پختہ ہے۔ یہاں نہ صرف مقامی سندھیوں نے تذکرے تصنیف کیے بلکہ سندھ سے باہر سے آئے ہوئے مصنفین کے لیے بھی یہاں کی فضا تصنیف و تالیف کے لیے بہت سازگار تھی۔ عوفی کا ذکر پہلے ہو چکا ہے۔ ایک دوسرے نامور تذکرہ نویس، میر غلام علی آزاد بلگرامی (۱۱۱۶۔ ۱۲۰۰ھ) ہیں جو ۱۱۴۲۔ ۱۱۴۷ھ /۱۷۳۰۔ ۱۷۳۴ء کے دوران سندھ میں مقیم رہے اور فارسی شعرا کے تذکرے یدبیضاکی پہلی روایت، یہاں سیوستان میں ۱۱۴۶ھ /۱۷۳۳ء میں مکمل کی۔ یہ تذکرہ تاحال غیر مطبوعہ ہے۔ متاخر دور میں سندھ میںدو بہت اہم تذکرے لکھے گئے۔ پہلا، میر علی شیر قانع تتوی (۱۱۴۰۔ ۱۲۰۳ھ) کا مقالات الشعرا، دوسرا، محمد ابراہیم خلیل (وفات: ۱۳۱۷ھ) کا تکملۂ مقالات الشعرا۔ قانع نے اپنا تذکرہ ۱۱۷۴ھ/۱۷۶۱ء میں لکھا۔ اس میں سندھ کے ۷۱۹ (سات سو انیس) فارسی گو شعرا کے حالات اور انتخابِ کلام ہے۔ خلیل کا تکملہ ۱۳۰۵ھ/۱۸۸۸ء میں مکمل ہوا جس میں سندھ کے مزید ۸۲ (بیاسی) فارسی گو شاعروں کا ذکر شامل ہے۔ یہ دونوں تذکرے پیر حسام الدین راشدی (۱۹۱۱ئ۔ ۱۹۸۲ئ) نے عمدہ حواشی اور تعلیقات کے ساتھ مرتّب کیے اور دونوں شائع ہو چکے ہیں۔ خود راشدی مرحوم کو بھی سندھ میں آخری دور کے فارسی تذکرہ نگاروں میں شامل کیا جاناچاہیے جنھوں نے کشمیر سے متعلق فارسی گو شعر اکا تذکرہ، تذکرۂ بشعراے کشمیر چار جلدوں میںمرتب کیا، جو بذات خود اصلح متخلص بہ میرزا کے تذکرۂ شعراے کشمیر کا تکملہ ہے اور اس کے مرتّب بھی راشدی مرحوم ہیں۔ یہ دونوں تذکرے، اپنے موضوع پر بہت جامع مآخذہیں اور دونوںشائع ہو چکے ہیں۔</p>
			<p>سندھ میں تذکرہ نویسی اور تکملہ نویسی کی اس روایت کا حسنِ ختام ڈاکٹر نبی بخش خاں بلوچ (۱۹۱۷ئ۔ ۲۰۱۱ئ) کے تکملۃ التکملۃپر ہوتا ہے جو ۲۰۰۷ء میںآرٹس فیکلٹی، سندھ یونی ورسٹی، جام شورو کی طرف سے شائع ہوا۔ یہ تذکرہ دراصل خلیل کے تکملے کا تکملہ ہے اسی لیے ڈاکٹر بلوچ نے اپنے تذکرے کا نام بڑی خوش ذوقی سے تکملۃ التکملۃرکھا ہے۔ ڈاکٹر صاحب کا مقصدِ تصنیف یہ تھا کہ سندھ میں فارسی دانی اور فارسی شاعری کی باقیات صالحات کو محفوظ کیا جائے۔ اب چونکہ سندھ میں بہت سا علمی مواد ضائع ہو چکا ہے، اس لیے بچا کھچا مواد بھی غنیمت ہے اور اس سے ایک انتخابِ کلام تیار کیا گیا ہے۔ سندھ میں فارسی شاعری کے نمونے محفوظ کرنے کے لیے جو مختلف طرز کے دلچسپ طریقے اپنائے گئے، ڈاکٹر بلوچ نے اپنے مقدمے میں ان کا ایک مختصر جائزہ لیا ہے۔ جیسے ”محک“ طرز کی کتابیں (محک کمال، محک الشعرا، محک خسروی) جن میں ہم ردیف و قافیہ غزلیں جمع کی گئی ہیں؛بیاضیں اور منتخبات؛محفلیں اور انجمنیں؛ مراسلہ؛ موازنہ؛مشاعرہ؛حسن شعر کی داد دینے کی روایت؛یہ سب وہ طریقے تھے جن کے ذریعے سندھ میں فارسی شاعری کا اظہار ہوا اور یہ شاعری قلمبند بھی ہوئی۔</p>
			<p>قانع اور خلیل کے تذکروں کے برعکس، جو شاعروں کے تخلص کی تہجی ترتیب پر مرتّب ہوئے ہیں، ڈاکٹر بلوچ کاتکملۃ التکملۃتاریخی ترتیب پر لکھا گیا ہے اور تاریخی ترتیب کے اندر تہجی ترتیب ملحوظ رکھی گئی ہے۔ اس تذکرے کے مندرجات اس طرح ہیں:</p>
			<list>
				<li>۱۔ گیارھویں صدی ہجری تک کے شعرا (۱۵ شاعر)</li>
				<li>۲۔ گیارھویں اور بارھویں صدی ہجری کے شعرا (۲۱شاعر)</li>
				<li>۳۔ بارھویں اور تیرھویںصدی ہجری کے شعرا (۲۷شاعر)</li>
				<li>۴۔ تیرھویں صدی ہجری کے شعرا (۳۴شاعر)</li>
				<li>۵۔ تیرھویں اور چودھویں صدی ہجری کے شعرا (۶۰شاعر)</li>
				<li>۶۔ چودھویں اور پندرھویں صدی ہجری کے شعرا (۱۹شاعر)</li>
			</list>
			<p>اس طرح کُل ۱۷۶ (ایک سو چھہتر) شاعروں کے مختصر حالات اور انتخاب کلام تکملۃ التکملۃ کی زینت بنا ہے۔ شاعروں کے شمول میں کسی قسم کا امتیاز روا نہیں رکھا گیا۔ یہ نہ صرف مقامی اور پیدائشی سندھی شعرا کا تذکرہ ہے بلکہ ان میں وہ شعرا بھی شامل ہیں جو باہر سے آکر سندھ میںکچھ عرصہ مقیم ہوئے۔ دین و مذہب کی بھی کوئی تخصیص نہیں ہے، دو ایک ہندو شعرا (صاحب راے آزاد، دلپت راے دلپت) بھی شامل ہیں، باقی تمام مسلمان شعرا ہیں۔ جیسے قانع اور خلیل کے تذکروں کی تخصیص یہ ہے کہ وہ صرف سندھ کے شاعروں کے حالات و کلام پر مشتمل ہیں، تکملۃ التکملۃ کی خصوصیت بھی یہی ہے کہ یہ سندھ میں فارسی شعروشاعری کے آخری دور کی دستاویز ہے۔</p>
			<p>تکملۃ التکملۃ میں شعرا کے حالات اور نتخاب کلام کی مقدار میں یکسانیت نہیں ہے۔ اس کا دارومدار شاعر کی اہمیت، شہرت اور دستیاب کلام پر ہے۔ بعض شعرا کے حالات بہت مفصل اور انتخاب کلام بھی طویل ہے۔ جب کہ بعض شعرا کا ذکرا ور کلام اختصار کے ساتھ ہے (جیسے: پیر محمد اشرف نقشبندی، ص۲۷۴؛ جمال الدین، ص۲۷۵) ۔ ڈاکٹر بلوچ نے جیسا کہ اپنے مقصدِ تصنیف میں بتایا ہے کہ وہ باقیات شعراے سندھ محفوظ کرنا چاہتے ہیں۔ اس سلسلے میں علی اکبرشاہ رضوی روہڑی کا ترجمہ بطور مثال پیش کیا جا سکتا ہے۔ وہ لکھتے ہیں</p>
			<blockquote>
				<p>راقم ۱۷ اگست ۱۹۵۲ء کو روہڑی شہر میں تھاجہاں میں نے سید علی اکبرشاہ کے بعض اشعاران کاغذات میں دیکھے جو میرے میزبان مرحوم سید عطا حسین شاہ موسوی کی تحویل میں تھے۔ میں نے یہ ایک شعر نقل کر لیا کہ فرصت ختم ہو گئی۔</p>
			</blockquote>
			<p>اور اس کے بعد وہ ایک شعر نقل ہوا ہے۔</p>
			<p>تکملۃ التکملۃکی تالیف میں ڈاکٹر بلوچ نے بیسیوں مخطوطات، مطبوعات اور اپنی یادداشتوں سے فائدہ اٹھایا ہے۔ خاص طور پر قلمی بیاضیں ان کا اہم مآخذ رہی ہیں۔ کتاب کے آخر میں فہرست مصادر موجود ہے۔ ڈاکٹر بلوچ چونکہ خود ایک ذخیرۂ مخطوطات کے مالک تھے، اس تذکرے کا بیشتر لوازمہ انھیں اپنے ہی ذخیرہ سے مل گیا۔</p>
			<p>اپنے موضوع سے قطع نظر، تکملۃ التکملۃ ایک ایسے عالم اور محقق کی فارسی نگاری کا نمونہ بھی ہے جس کی مادری زبان سندھی ہے۔ یہ، ہندوستانی اسلوب کی، بہت سہل فارسی ہے۔ جیسے یہ جملے:</p>
			<blockquote>
				<p>حالات زندگی باغ علی خاں دستیاب نشد۔ (ص۶۶) ؛</p>
				<p>خائف بر بحر شاہنامۂ فردوسی تاریخ سند بعنوان نامۂ نغز در سال ۱۱۵۵ھ شروع کرد۔ (ایضاً) ؛</p>
				<p>در انشا پردازی فارسی مہارتِ پیشہ ورانہ داشت۔ (ص۱۲۶) ۔</p>
			</blockquote>
			<p>ویسے تو خدا کی زمین صاحبِ علم و فضل لوگوں سے خالی نہیں رہتی، لیکن حالات و واقعات کو سامنے رکھتے ہوئے یہی کہنا ہو گا کہ سندھ میںسید حسام الدین راشدی اور ڈاکٹر نبی بخش بلوچ کے ساتھ ہی فارسی تذکرہ نگاری کا دورختم ہوا اور تکملۃ التکملۃاس روایت کا ”مسک الختام“ ہے۔</p>
		</section>
	</body>
</document>
