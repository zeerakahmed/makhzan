<document>
	<meta>
		<title>اردو لغت نگاری کے بعض مسائل</title>
		<author>
			<name>شمس الرحمن فاروقی</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>زمانۂ حال میں اردو لغت نگاری کا سب سے بڑا مسئلہ تو یہ ہے کہ ہمارے پاس اردو کا کوئی مختصر لیکن قرار واقعی ضخامت کا جدید لغت نہیں ہے، یعنی ایسا لغت جسے جامع و موجز یعنی <annotation lang="en">(concise)</annotation> کہہ سکیں۔ ایسے لغت میں وہ تمام الفاظ اور محاورے شامل ہوں گے جن کی ضرورت ادب کے عام طالب علم کو پڑ سکتی ہے۔ انگریزوں کے بنائے ہوئے جواردو–انگریزی لغات دستیاب ہیںانھیں اپنے زمانے میں جامع کہا جا سکتا تھا، لیکن اب وہ ناقص اور نامکمل کہے جائیں گے۔ اردو–انگریزی کا جو لغت سب سے زیادہ استعمال کیا جاتا ہے، وہ پلیٹس <annotation lang="en">(John T. Platts)</annotation> کا لغت ہے جس کا آخری ایڈیشن ۱۸۸۴ء میں شائع ہوا تھا لہٰذا وہ آج سوا سو برس سے زیادہ قدیم ہے اور زمانۂ حال کی ضرورتوں کو ہر گز پوری نہیں کر سکتا۔</p>
			<p>مثلاً <annotation lang="en">Platts</annotation>میں لفظ ’آتش گیر‘ درج نہیں ہے۔ نور میں یہ لفظ ہے، مگر اس کے معنی ’دسپنا، چمٹا‘ لکھے ہیں۔ اب ’چمٹا‘ کی جگہ ’دست پناہ‘ (نور میں درج نہیں ہے) یا ’دسپنا‘ شاید اکا دکا لوگ بولتے ہوں، لیکن اب یہ لفظ (آتش گیر) ’آگ تیزی سے پکڑنے والی شے، یا آگ تیزی سے پھیلانے والی شے‘ کے معنی میں بولا جاتا ہے۔ انگریزی میں اسے <annotation lang="en">incendiary</annotation>کہتے ہیں۔ حقی صاحب کے لغت میں <annotation lang="en">incendiary</annotation> کے کئی معنی دیے ہوئے ہیں، ان میں ’آتش گیر‘ بھی ہے۔</p>
			<p>اس سے زیادہ اہم بات یہ کہ اس زمانے میں اردو کے ایسے طالب علم شاذ ہیں جن کی انگریزی استعداد اتنی ہو کہ وہ پرانے زمانے کے ان اردو–انگریزی لغات سے فائدہ اٹھا سکیں۔ لیکن اگر ایسے طالب علم ہیں بھی تو بنیادی مشکل پھر بھی برقرار رہتی ہے کہ اردو–انگریزی لغات، اردو کے لفظ کو اردو میں سمجھانے کے وسیلے کے طور پر بیکار ہیں۔ یہ بات صرف ان لفظوں ہی پر صادق نہیں آتی جو اصلاً عربی یا فارسی ہیں۔ دیسی الفاظ کے بھی معنی جب انگریزی میں بیان کیے جائیں تو ان کی کیفیت کچھ بدل جاتی ہے۔ مثال کے طور پر میں نے پلیٹس کا لغت یوں ہی بے ارادہ کھولا تو لفظ ’پوت‘ پر نگاہ پڑی۔ اس کے معنی پلیٹس نے حسب ذیل لکھے ہیں:</p>
			<annotation lang="en">
				<blockquote>
					<p>A son; the young of an animal; -puton nahana v.n.</p>
					<p>To be rich in children, be prolific; to thrive,</p>
					<p>prosper: -put -zambura, s.m. A young monkey.</p>				
				</blockquote>
			</annotation>
			<p>اس بات سے قطع نظر کہ بعض معنی پلیٹس نے بالکل غلط درج کیے ہیں، مجھے شک ہے کہ اردوکاکوئی عام طالب علم <annotation lang="en">prolific</annotation> جیسے لفظ کے معنی جانتا ہو گا۔ اب اگر وہ طالب علم غیر معمولی طور پرتفحص پسند ہوگا اور حقی صاحب کا لغت اس کی مالی استعداد سے باہر نہ ہو گا تو وہ حقی صاحب کے بنائے ہوئے لغت <annotation lang="en">Oxford English Urdu Dictionary</annotation>کو رجوع کرے گا اور وہاں اسے <annotation lang="en">prolific</annotation> کے حسب ذیل معنی نظر آئیں گے:</p>
			<blockquote>
				<list>
					<li>بہت سی اولاد، ذریات پیدا کرنے یا بہت سا مال تیار کر لینے والا</li>
					<li>۲۔ (بعدہ‘ <annotation lang="en">of</annotation>) فراوانی سے پیدا کرنے والا</li>
					<li>۳۔ (بعدہ‘ <annotation lang="en">in</annotation>) وافر، کثیر، فراواں</li>

				</list>
			</blockquote>
			<p>اب جو معنی یہاں حسب مطلب ہیں وہ پہلے والے ہیں، یعنی بہت سی اولاد، ذریات پیدا کرنے والا۔ ہمارے طالب علم کو یہ تو نہ معلوم ہوگا کہ ’پوتوں نہانا‘ کوئی محاورہ نہیں اور اگر ہے بھی تو صرف صرف عورتوں کے لیے آتا ہے۔ اور پلیٹس کے ادھورے مفہوم کی بنا پر وہ یہ بھی قیاس کرے گا کہ ’پوتوں نہانا‘ میں اولاد نرینہ کی شرط نہیں، اور نہ ماں یا باپ کی تخصیص ہے۔ وہ سمجھے گا کہ بہت سی اولاد پیدا کرنے والے ہر شخص کو ’پوتوں نہانے والا‘ کہتے ہیں۔ لہٰذا وہ جملہ بنائے گا:</p>
			<p>ہمارے والد صاحب توخوب پوتوں نہائے، ہم لوگ دس بہنیں اور پانچ بھائی ہیں۔</p>
			<p>استاد صاحب اگر شاگرد سے کچھ زیادہ با صلاحیت ہوں گے تو وہ اس جملے پر خط تنسیخ کھینچ کر صفر نمبر تھما دیں گے۔ شاگرد بچارہ سر پیٹتا رہ جائے گا۔ اور اگر استاد بھی ایں خانہ تمام آفتاب است کے مصداق ہوئے تو پلیٹس کی سند پر شاگرد کے جملے پر صاد کا نشان بنا دیں گے۔</p>
			<p>اب ذرا ’پوت‘ کے معنی اردو–اردو لغات میں دیکھیں:</p>
			<blockquote>
				<p>نور اللغات: -بیٹا، فرزند؛ پوتوں پھلے–کثرت سے بیٹے پیدا ہوں</p>
			</blockquote>
			<p>صاحب نور اللغاتکو یہ ضرور معلوم ہوگا کہ مجرد لفظ ’فرزند‘ بیٹا بیٹی دونوں کے لیے آتا ہے۔ لیکن انھوں نے مرادفات کی کثرت کا التزام رکھتے ہوئے ایک بالکل غیر ضروری اور غلط لفظ ’فرزند‘ رکھ دیا۔ نہ ہی انھوں نے یہ بتایا کہ ’پوتوں پھلے‘ کی دعا صرف عورتوں کے حق میں کی جاتی ہے۔ نہ انھوں نے یہ وضاحت کی کہ اصل محاورہ ’پوتوں پھلنا‘ ہے اور مکمل محاورہ ’دودھوں نہائو/نہائے/ نہاناپوتوں پھلنا/پھلے /پھلنا‘ ہے۔</p>
			<blockquote>
				<p>آصفیہ: -بیٹا۔ پتّر۔ فرزند</p>
			</blockquote>
			<p>صاحب آصفیہ نے لفظ ’پتر‘ مع تشدید رکھ کر اور بھی مشکل پیدا کی۔ لغت دیکھنے والا سمجھے گا کہ ’پتّر‘ اردو میں بھی ہے۔ ظاہر ہے کہ ایسا نہیں ہے۔ خود آصفیہ میں لفظ ’پتر‘ مع تشدید درج نہیں ہے، لیکن ’پتر‘ مع سکون دوم ضروردرج ہے۔ اس اندراج سے بھی لوگوں کو دھوکا ہو سکتا ہے کہ لفظ ’پتر‘ اردو میں ہے، حال آنکہ یہ حقیقت سے بعید ہے۔ ’پتّر‘ ہو یا ’پتر‘ اردو میں مجرد کبھی نہیں آتا۔ آصفیہ نے ’پوتوں نہانا‘ درج نہیں کیا، اور وہی صحیح بھی ہے کیونکہ پورا محاورہ ’دودھوں نہائوپوتوں پھلو‘ یا ’دودھوں/ نہائے نہانا؛ پوتوںپھلے/ پھلنا‘ درج ہونا چاہیے۔</p>
			<p>دوسری بات یہ نور اورآصفیہ دونوں میں ’پوت‘ کو مخصوص بہ ہندواں لکھا ہے۔ یہ بھی سراسر غلط ہے۔</p>
			<p>نورمیں ’دودھوں نہانا‘ درج نہیں ہے، حال آنکہ جب ’پوتوں پھلنا‘ درج کیا تھا تو ’دودھوں نہانا‘ بھی درج کرنا تھا۔ نور میں ’دودھوں نہائو پوتوں پھلو‘ ضرور درج ہے اور معنی اور مثال سب آصفیہ سے ہو بہو لے لیے ہیں۔ دونوں لغت نگاروں نے محاورے کی مصدری شکل ’دودھوں نہانا پوتوں پھلنا‘ درج نہیں کی۔</p>
			<p>میں دیگر لغات کا تذکرہ نہیں کروں گا کیونکہ مضمون بہت لمبا ہو جائے گا۔ شاید ہی کسی لغت میں ’پوت‘ اور ’دودھوں نہائو پوتوں پھلو‘ کی صحیح تعریف درج کی گئی ہو۔ اتنا اور کہتا چلوں کہ آصفیہ ؛ نور اورترقی اردو بورڈ کراچی کے اردو لغت، ان سب میں ’فرزند‘ کے معنی ’اولاد نرینہ‘ لکھے ہیں، حال آنکہ ’فرزند‘ کے معنی میں اولاد کی جنس کی قید نہیں ہے۔ فرہنگ آنند راج میں ’فرزند‘ کے معنی یوں درج ہیں:</p>
			<blockquote>
				<p>پسر و دختر ہر دو را گویند</p>
			</blockquote>
			<p>یہی معنی اردو میں بھی رائج ہیں، ورنہ ’فرزند نرینہ‘ کی ترکیب اور ’زن و فرزند‘ جیسے فقرے نہ ہوتے۔</p>
			<p>پلیٹس سے قدیم تر لغت فیلن (۱۸۹۷ئ <annotation lang="en">Fallon</annotation>,) میں ’فرزند‘ بمعنی اولاد نرینہ کی تخصیص تو نہیں ہے، لیکن ان کی عبارت ایسی ہے کہ غلط فہمی کا امکان بہت ہے۔ صرف شیکسپیئر <annotation lang="en">(Shakespeare, 1834)</annotation> نے ’فرزند‘ کے صحیح معنی لکھے ہیں:</p>
			<annotation lang="en">
				<blockquote>
					<p>A child, son or daughter</p>
				</blockquote>
			</annotation>
			<p>یہ معنی بالکل درست ہیں۔ ڈنکن فوربس (۱۸۶۶ئ <annotation lang="en">Duncan Forbes</annotation>,) میں یوں درج ہے:</p>
			<annotation lang="en">
				<blockquote>
					<p>A child, son or daughter</p>
				</blockquote>
			</annotation>
			<p>یعنی یہ شیکسپیئرکی بالکل صحیح نقل ہے۔ فیلن (۱۸۹۷ئ <annotation lang="en">Fallon</annotation>,) میں ہے:</p>
			<annotation lang="en">
				<blockquote>
					<p>A son; a child</p>
				</blockquote>
			</annotation>
			<p>بظاہر خرابی کی جڑ یہاں ہے، کیونکہ اول معنی A son بتائے گئے جو سراسر غلط ہے۔ اب پلیٹس کو دیکھتے ہیں:</p>
			<annotation lang="en">
				<blockquote>
					<p>Offspring, child, a son, a daughter</p>
				</blockquote>
			</annotation>
			<p>ظاہر ہے کہ <annotation lang="en">offspring</annotation> تو بالکل ہی غلط ہے، کیونکہ یہ لفظ انسان کے بچوں کے لیے مخصوص نہیں۔ جانور کے بچے کو بھی <annotation lang="en">offspring</annotation> کہہ سکتے ہیں۔ اور <annotation lang="en">child</annotation> سے مراد ہو سکتی ہے کوئی چھوٹا بچہ۔ اگر فیلن اورڈنکن فوربس کی طرح <annotation lang="en">child</annotation>لکھ کر <annotation lang="en">son or daughter</annotation> لکھ دیتے تو بات بالکل صاف ہو جاتی۔ اردو–اردو لغات میں جو افرا تفری ہے وہ میں اوپر بیان کر چکا ہوں۔ معلوم ہوتا ہے شیکسپیئر اور ڈنکن فوربس کو چھوڑ کر پلیٹس، فیلن، آصفیہ، نور اوراردو لغت، کسی نے بھی لفظ ’فرزند‘ کے معنی پر غور نہیں کیا۔ نور نے آصفیہ سے نقل کیا اور اردو لغت نے ان دونوں کی نقل کی۔</p>
			<p>لہٰذاجب ’پوت‘ اور ’فرزند‘ جیسے عام الفاظ کے معنی میں طرح طرح کے اغلاط اور اشکال ہیں تو یہی کہنا پڑے گا کہ اردو–انگریزی یک جلدی لغات بہت معتبرنہیں ہیں، اور خود اردو–اردو لغات بھی پوری طرح قابل اعتماد نہیں۔ اس وقت یک جلدی اردو–اردو لغات میں جس لغت کو زیادہ مقبولیت حاصل ہے وہ فیروز اللغاتہے۔ یہ مختصر، متوسط اور کلاں تینوں شکلوںمیں دستیاب ہے۔ یہ لغت اب ہندوستان میں بھی بآسانی مل جاتا ہے۔ چونکہ ’پوت‘ اور ’فرزند‘ کی بحث نکل پڑی ہے تو لائیے فیروز اللغات بھی دیکھ لیں۔ میرے سامنے اس کا جدید اورکلاںایڈیشن ہے۔</p>
			<blockquote>
				<p>پوت: -بیٹا، پسر، لڑکا، پتر، فرزند</p>
			</blockquote>
			<p>ظاہر ہے کہ ’پسر‘ اور ’لڑکا‘ کے سوا باقی معنی آصفیہسے اٹھا لیے گئے ہیں (بیٹا۔ پُتر۔ فرزند) ، اس فرق کے ساتھ کہ یہاں ’پتر‘ بتشدید دوم نہیں ہے۔ یہ بھی ظاہر ہے کہ پہلے چار الفاظ کو تو ’پوت‘ کے صحیح معنی کہہ سکتے ہیں، حال آنکہ چار کی ضرورت نہ تھی۔ لیکن ’فرزند‘ تو ہر گز درست نہیں ہے۔ اب ’فرزند‘ کو بھی فیروز اللغات میں دیکھ لیں۔</p>
			<blockquote>
				<p>فرزند: -بیٹا، لڑکا</p>
				<p>۲۔ اولاد لڑکا یا لڑکی</p>
			</blockquote>
			<p>یہاں بھی آصفیہ اور نور والی عقل کام کر رہی ہے کہ صحیح معنی لکھے، لیکن غلط معنی سے گریز نہ کیا، اور غلط معنی کو مقدم کیا۔</p>
			<p>اس بحث سے یہ اندازہ ہو گیا ہو گا کہ اردو لغت نگاری کے باب میں ہمارا پہلا مسئلہ یہ ہے کہ ہمارے پاس کوئی یک جلدی اردو–اردو لغت نہیں ہے جسے کم و بیش معتبر سمجھا جا سکے۔ مقتدرہ قومی زبان، اسلام آباد اور قومی کونسل براے فروغ اردو، نئی دہلی نے یک جلدی لغت شائع کیے ہیں لیکن ان کا عالم فیروز اللغاتسے بد تر نہیں تو بہتر بھی نہیں۔ ان لغات پر بحث کا یہ موقع نہیں کیونکہ گفتگو مسائل پر ہے۔</p>
			<p>اوپر کچھ لغات کے حوالے سے کچھ معنی بیان کیے گئے۔ ایک بات پر شاید آپ کی توجہ گئی ہو اور وہ یہ کہ لفظ کے معنی بیان کرنے میںمرادفات کا خوب اہتمام کیا گیا ہے، لیکن یہ ظاہر نہیں ہوا کہ اگر کئی مرادفات ہیں تو کیا ان کا اندراج کسی اصول کے تحت کیا گیا ہے؟ مثلاًنور میں ’پوت‘ کے معنی لکھے ہیں: ’بیٹا، فرزند‘ ؛ اورآصفیہ میں اس لفظ کے معنی لکھے ہیں: ’بیٹا۔ پتّر۔ فرزند‘ ۔ تو کیا ہم یہ فرض کر سکتے ہیں کہ ’پوت‘ کے معنی میں ’بیٹا‘ مرجح ہے، اور ’پتّر‘ اس کے بعد، اور ’فرزند‘ ان سب کے بعد ؟اور اگر ایسا ہے تو کیا ہم کسی ایسے اصول سے واقف ہیں جس کی رو سے یہ ترتیب بنائی گئی ہے ؟</p>
			<p>مجھے افسوس ہے کہ کسی لغت نگار نے کوئی اصول نہیں بیان کیا جس کی رو سے مرادفات میں کسی ترجیحی ترتیب کا اندازہ ہو تا ہو۔ لغت نگار کو مرادفات سے مفر نہیں، لیکن مرادفات اندھا دھند نہیں درج کرنے چاہیے، خاص کر ایسی صورت میں جب کوئی لفظ کسی اور لفظ کا مکمل حقیقی مرادف نہ ہو سکتا ہو۔ ماہرین لسانیات کہتے ہیں کہ زبان میں مرادفات کا وجود نہیں، ہر لفظ اپنی جگہ پر اکیلا اور بے نظیر ہوتا ہے۔ لیکن لغت نگاری کی حد تک یہ بات بھی صحیح ہے کہ کئی لفظ ایسے ہیں کہ جن کا مرادف درج نہ کیا جائے تو لغت نگاری کا حق ادا نہ ہوگا۔ مگر جیسا کہ ہم نے دیکھا، زیر بحث کسی لغت میںمرادفات کی ترتیب ترجیحی نہیں ہے۔ یا اگر ترجیحی ہے تو ہمیں یہ کہنا پڑے گا کہ جو ترجیحیں بیان کی گئی ہیں وہ سراسر غلط ہیں۔ ’پوت‘ کے معنی میں پہلی ترجیح ’بیٹا‘ تو درست ہے، لیکن دوسری ترجیح ’پسر‘ (فیروز) اور ’پتّر‘ (آصفیہ) دونوں غلط ہیں۔ ’پتّر‘ تو اردو میں ہے ہی نہیں، اور ’پسر‘ اردو کے روزمرہ میں نہیں ہے، صرف مخصوص تراکیب میں، یا مجردطور پر شاعری میں صرف ہوتا ہے۔</p>
			<p>لہٰذا لغت نگار کے لیے ضروری ہے کہ وہ مرادفات بیان کرتے وقت کسی اصول ترجیح کا لحاظ رکھے، اور اس سے زیادہ ضروری یہ کہ فضول مرادفات سے مکمل پرہیز کیا جائے۔</p>
			<p>لفظ ’پوت‘ پر گفتگو کے دوران یہ بھی واضح ہوا ہوگا کہ ہمارے لغات نے الفاظ کے محل استعمال اور کثرت استعمال کا کوئی لحاظ نہیں رکھا ہے۔ انھیں ’پوت‘ کے بارے میں بتانا تھا کہ اردو میں یہ لفظ مجرد نہیں استعمال ہوتا، ہمیشہ کسی فقرے یا محاورے یا کہاوت میں وارد ہوتا ہے۔ موجودہ اندراجات کی روشنی میں اگر کوئی طالب علم جملہ بنائے:</p>
			<p>میں اپنے والدین کا تیسرا پوت ہوں۔</p>
			<p>تو استاد اسے غلط قرار نہیں دے سکتا، کیونکہ لغات میں ایسی کوئی صراحت نہیں ہے کہ تنہا لفظ ’پوت‘ اردو کے روزمرہ میں نہیں ہے۔ یا پھر استاد بتائے گا کہ لغات کے اندراجات ناقص ہیں، کیونکہ ان میںمحل استعمال نہیں بتایا گیا۔</p>
			<p>اگر کوئی کہے کہ محل استعمال بتانا لغت نگار کا منصب نہیں، تو جواب یہ ہوگا کہ لغت کا کام یہ ہے کہ وہ ہمیں زبان کو سمجھنے اور برتنے کی قدرت عطا کرے۔ اور اگر ایسا نہیں ہے تو لغت الفاظ کا بے جان مجموعہ بن کر رہ جائے گا۔ ہر اچھا لغت اپنی وسعت اور بساط بھر طالب علم کو اتنی روشنی ضرور مہیا کرتا ہے کہ جس کے بل پر وہ زبان کا مزاج شناس نہ سہی، لیکن زبان داں بن سکے۔ مثال کے لیے میں نے <annotation lang="en">Oxford English Dictionary</annotation> کو یوں ہی بے ارادہ کھولا تو لفظ <annotation lang="en">’Lustr‘e</annotation> پر نظر پڑی، کہ جس کے معنی ہم جانتے ہیں کہ ’چمک‘ ہیں۔ اب دیکھیے کہ <annotation lang="en">Oxford English Dictionary</annotation> اس کے بارے میں کیا کہتی ہے۔ پورا اندراج بہت طویل ہے، میں صرف اولین عبارت کاا قتباس نقل کرتا ہوں:</p>
			<annotation lang="en">
				<blockquote>
					<p>Lustre</p>
					<p>The quality or condition of shining by reflected light; 	sheen, refulgence, gloss.</p>
					<p>Often with adjective, as metallic, pearly, silky, waxy 	lustre</p>				
				</blockquote>
			</annotation>
			<p>آپ ملاحظہ کر سکتے ہیں کہ اس لغت کے بنانے و الوںنے طالب علم کی رہنمائی اور اسے غلط فہمی سے بچائے رکھنے کے سب وسائل مہیا کر دیے ہیں۔ بڑی بات یہ کہ انھوں نے غیر ضروری مرادفات نہیں درج کیے ہیں، مثلاً انھوں نے <annotation lang="en">’Lustre‘</annotation> کے معنی میں <annotation lang="en">Brilliance, Sparkle, Flash</annotation> وغیرہ نہیں لکھے، کیونکہ یہ <annotation lang="en">’Lustre‘</annotation> کے معنی کو صحیح طور پر نہیں ادا کرتے، اگر چہ انھیں <annotation lang="en">’Lustre‘</annotation> کے معنی سے بعید نہیں کہا جا سکتا۔</p>
			<p>اس کے بر خلاف، اردو لغت، تاریخی اصول پر میں لفظ ’چمک‘ کی تفصیل یوں درج ہے:</p>
			<blockquote>
				<p>چمک: -۱۔ جھلک، روشنی، تابانی</p>
			</blockquote>
			<p>اس کے بعد میر سوز کا شعر درج ہے:</p>
			<blockquote>
				<verse>
					غرفے کو جھانکیو تو کیسی چمک ہے واللہ
					ہے نور یا تجلی خورشید یا ستارہ
				</verse>
			</blockquote>
			<p>لیکن ’ستارہ‘ کو ’ستارا‘ مع الف لکھا ہے جس کی وجہ میں نہ سمجھ سکا۔ اس سے بڑی مشکل یہ ہے کہ ’چمک‘ کے اولین معنی، یا اس کااولین مرادف ’جھلک‘ لکھاگیاہے۔ میں نہیں سمجھتا کہ ’جھلک‘ کو ’چمک‘ کا مرجح مرادف قرار دینا مناسب ہو گا، کیونکہ اس کا مطلب یہ ہوگا کہ جہاں جہاں ’چمک‘ لکھ بول سکتے ہیں وہاں وہاں ’جھلک‘ بھی لکھ بول سکتے ہیں۔ یہ بات درست ہے کہ ’جھلک‘ کے ایک معنی ’چمک‘ بھی ہیں، لیکن بہت بعید۔ ’چمک‘ کے مرادف کے طور پر ’روشنی‘ بھی بہت مناسب نہیں، کیونکہ ’چمک‘ کی جگہ ’روشنی‘ کا لفظ ہر جگہ مناسب نہ ہو گا۔ مثلاً ہم ’نگینے کی چمک‘ تو کہہ سکتے ہیں لیکن ’نگینے کی روشنی‘ نہیں کہہ سکتے۔ ’تابانی‘ البتہ درست مرادف ہے اور اسے اول مرادف کے طور پر رکھنا چاہیے تھا۔ اردو لغت نے ’چمک‘ کے اور بھی معنی درج کیے ہیں۔ ان میں سے اکثرتو محض مرادفات کا حکم رکھتے ہیں، مثلاً ’آب و تاب‘ جسے ’تابانی‘ کے ساتھ رکھنا تھا نہ کہ الگ معنی کے طور پر۔</p>
			<p>آصفیہ میں بھی ’چمک‘ کے ایک معنی ’جھلک‘ لکھے ہیں، لیکن اول معنی (یا مرادف) ’روشنی‘ لکھے ہیں۔ مگر ایک مشکل یہ ہے کہ ’جھلک‘ کو اول مکسور کے ساتھ، یعنی ’جھِلک‘ لکھا ہے۔ اس کی وجہ سمجھ میں نہیں آئی کیونکہ آصفیہ میں جہاں لغت ’جھلک‘ درج ہے، وہاں صاف صاف اول مفتوح ہی لکھا ہے۔ لہٰذا ’جھِلک‘ کو کتابت کی غلطی فرض کرنا چاہیے۔</p>
			<p>نور نے ’چمک‘ کے اولین معنی ’قوت، قدرت، بیشی، افزونی‘ لکھے ہیں۔ اللہ ہی جانتا ہے یہ معنی انھوں نے کہاں سے برآمد کیے۔ دو سرے نمبر پر جو معنی ہیں ان میںاول ’روشنی‘ ہے اور دوم پھر وہی ’جھلک‘ ۔</p>
			<p>یہاں ایک سوال یہ بھی پیدا ہوتا ہے کہ لفظ ’چمک‘ کے مرادف (یا معنی) لکھنا کافی تھا یا اس کی تعریف بھی لکھنا ضروری تھا؟ اگر ہم یہ فرض کریں کہ لغت دیکھنے والا اردو میں بہت ماہر نہیں ہے تو ممکن ہے جہاں اسے ’چمک‘ کے معنی نہ معلوم ہوں وہاں ’تابانی‘ اور ’آب و تاب‘ کے بھی معنی نہ معلوم ہوں گے۔ اوکسفرڈ ڈکشنری نے اسی احتیاط کے پیش نظر لفظ <annotation lang="en">’Lustre‘</annotation> کے مرادف کے ساتھ ساتھ اس کے معنی بھی لکھے ہیں۔</p>
			<p>لہٰذا ہم دیکھتے ہیں کہ مرادف نگاری میں بے احتیاطی اورلغات کا محل استعمال بتانے کا التزام نہ کرنا، یہ دو مسائل، یا عیوب ہیں جو کم و بیش ہمارے تمام لغات میں مشترک ہیں۔ ہماری ضرورت کے لیے جامع لغت وہ ہو گا جس میں زمانۂ حال کے استعمالات کا بیش از بیش احاطہ کیا گیا ہو۔ جیسا کہ میں نے پہلے کہا، جن اردو–انگریزی لغات پرآج کل عموماًتکیہ کیا جاتا ہے وہ بہت پرانے ہیں۔ اردو کے دو مستند اور نسبتاً مختصر لغات، یعنی آصفیہ اور نور بھی بہت پرانے ہیں۔ اول الذکر کو سو برس سے زیادہ ہو گئے اور مؤخر الذکر کو سو برس ہونے والے ہیں۔ اس سلسلے میں ایک لطیفہ بیان کرنا خالی از دلچسپی نہ ہوگا۔ مجروح صاحب مرحوم نے ایک بار مجھے لکھا کہ تم خود تو اچھی اور صحیح زبان لکھنے کا بہت اہتمام کرتے ہو لیکن تمھارے متبعین ایسا نہیں کرتے اور زبان کو نت نئے غیر ٹکسالی استعمالات سے بھرتے رہتے ہیں۔ میں نے ان کا شکریہ ادا کرتے ہوئے لکھا کہ زبان بدلتی رہتی ہے لیکن اکثر لوگ، حتیٰ کہ زبان کے معتبر استعمال کرنے والے صاحبان بھی اس حقیقت سے صرف نظر کرتے ہیں۔ پھر میں نے ان کے مجموعۂ کلام کے شروع کے بیس صفحوں میں سے کوئی پچیس لفظ اور محاورے نکال کر ان کی خدمت میں پیش کیے اور عرض کیا کہ نور اللغات ان سے خالی ہے۔ مجروح صاحب نے اس بات کا کوئی جواب نہیں دیا، شاید خفا ہو گئے ہوں گے۔</p>
			<p>بہر حال، یہ تو مسلمہ حقیقت ہے کہ آصفیہ اور نور کے زمانے سے اب تک ہماری زبان میںکئی ہزارالفاظ اور فقرے داخل ہو چکے ہیں اور ہزاروں نہیں تو سیکڑوں لفظوں کے معنی بدل چکے ہیں۔ ہمارے اکثر لغات ان سے خالی ہیں کیونکہ ہمارے لغت نویسوں کو زبان کی زندہ صورت حال سے کچھ دلچسپی نہیں ہے۔ جو زبان روز مرہ استعمال میں آتی ہے وہ ادبی زبان پر مبنی تو ہوتی ہے، لیکن اس سے مختلف بھی ہوتی ہے۔ اس میں بہت کچھ ایسا شامل رہتا ہے ادبی زبان تک جس کو بار نہیں ہوتی۔</p>
			<p>زمانۂ حال کے کسی بھی لغت نگار کو زبان کے کارپس <annotation lang="en">(corpus)</annotation> پر تکیہ کیے بغیر اپنے لغت کے مکمل طور پر کار آمد ہونے اور اس کے معاصر اور جدید ہونے کا گمان نہیں ہونا چاہیے۔ لیکن ہوتا یہی ہے کہ کچے پکے جو بھی لغات اس وقت موجود ہیں، وہ گذشتہ لغت نویسوںکو دیکھ کر اور ان کی تقلید میں بنائے گئے ہیں۔ اوکسفرڈ انگلش ڈکشنری میںکارپس <annotation lang="en">(corpus)</annotation> کی تعریف حسب ذیل ہے:</p>
			<annotation lang="en">
				<blockquote>
					<p>The body of written or spoken material upon which a 	linguistic analysis is based.</p>
				</blockquote>
			</annotation>
			<p>توقع کی جاتی ہے کہ زمانۂ حال کا لغت نویس کم سے کم اقبال کے کلام کو تو اپنے کارپس میں شامل کرے گا۔ نسیم امروہوی مرحوم کی فرہنگ اقبال (اردو) کو میں نے بے ارادہ کھولا تو معلوم ہوا کہ صفحہ۱۴۶تا ۱۴۷۱ (آدھا صفحہ) یعنی ڈیڑھ صفحات میں دو اندراج ایسے ہیں جو فیروز اللغات سے غیر حاضر ہیں:</p>
			<blockquote>
				<p>بیشۂ تحقیق؛ بیناے کواکب</p>
			</blockquote>
			<p>اس سے قیاس کیا جا سکتا ہے کہ محض اقبال کے کلام میں کتنے الفاظ و تراکیب ہوں گے جو فیروز میں درج نہیں ہیں۔ اردو لغت، تاریخی اصول پر اردو کا واحد لغت ہے جس میں کارپس کو مد نظر رکھا گیا ہے۔ (’بیشۂ تحقیق‘ اور ’بیناے کواکب‘ سے یہ لغت بھی خالی ہے۔ ممکن ہے مرتبین کے خیال میں یہ تراکیب لغت بننے کے لائق نہ ہوں۔ ) اس بات سے قطع نظر کہ اس میں اور طرح کے بھی اغلاط بہت ہیں، اردو لغت، تاریخی اصول پر کی بائیس جلدیں حاصل کرنا، اور وہ بھی پاکستان سے، ہما شما کے بس کا نہیں۔ پاکستان کے ہونہار اور دقیقہ سنج حافظ صفوان محمد چوہان نے چند روزناموں کو کارپس کی بنیاد بنا کر ایک لغت تیار کیا تھا۔ انھوں نے مجھ سے دیباچے کی فرمائش کی۔ لیکن اس لغت کے جو نمونے انھوں نے بھیجے تھے ان کو دیکھ کر میں بہت مایوس ہوا۔ کراچی کے اوکسفرڈ یونی ورسٹی پریس نے ایک اردو–اردو لغت تیار کیا ہے۔ اس کے لیے بعض جدید متون کو کارپس کے طور پر استعمال کیا گیا تھا۔ لغت کے چند اجزا میرے پاس تبصرے کے لیے بھیجے گئے۔ مجھے وہ لغت بہت ناقص معلوم ہوا، لیکن مرتبین لغت کو میری رائے سے اتفاق نہ ہوا۔ مطبوعہ شکل میں وہ لغت میں نے دیکھا نہیں ہے، لہٰذا مزید کچھ کہنے سے قاصر ہوں۔</p>
			<p>یہ بات درست ہے کہ روزناموں کو بنیادی کارپس مان کر جدید اردو کا لغت تیار کرنے کی اشد ضرورت ہے۔ لیکن ہندوستان کے اردو روزناموں کی زبان اس قدر ناقص ہے کہ اسے اردو کہتے ہوئے خوف آتا ہے کہ کیا یہ وہی زبان ہے جو میر و غالب و انیس و اقبال کے صفحات پر نظر آتی ہے؟ اس وقت تو سب سے زیادہ ضروری یہ ہے کہ زمانۂ حاضر (یعنی اندازاً بیسویں صدی کے نصف دوم سے لے کر آخر تک) کے سر بر آوردہ مصنفین کی سب کتابیں نہیں تو منتخب کتابیں ہی کارپس بنانے کے لیے منتخب کی جائیں اور اس کارپس کی بنیادپر جدید اردو کالغت بنایا جائے۔ اس کا مطلب یہ نہیں کہ زمانۂ حاضر کے پہلے کے ادیبوںکے کارپس پر مبنی لغت ضروری نہیں، لیکن پرانے لغات کی موجودگی میں یہ کام اتنا اہم نہیں۔ اس سے زیادہ اہم کام تو یہ ہے کہ ہمارے دو نوں مقبول ترین لغات، آصفیہ اور نور میں ضروری اضافے کر کے ان کے نئے ایڈیشن تیار کیے جائیں۔</p>
			<p>لیکن اردو میں لغت نگاری توحقیقت میں اس وقت کار آمد ہوگی جب لغت نگاری کے بنیادی اصول طے کر لیے جائیں۔ بلکہ میں تو یہاں تک کہتا ہوں کہ جو اصول بنیں وہ غلط ہی کیوں نہ ہوں، لیکن کچھ اصول تو ہوں گے۔ اس وقت تو عالم یہ ہے کہ اردو کا کوئی لغت ایسا نہیں ہے جس میں لغت نگاری کے اہم ترین اور بنیادی اصولوں کی پابندی بالالتزام کی گئی ہو۔</p>
			<p>لغت نگاری کے اصولوں پر میںاپنی گذشتہ تحریروں میں کچھ خامہ فرسائی کر چکا ہوں۔ بہرحال، اس وقت اختصار کے ساتھ بعض اہم اصول و مسائل کا ذکر مناسب سمجھتا ہوں:</p>
			<list>
                <li>(۱) حروف تہجی کی تعداد و ترتیب کا تعین</li>
                <li>(۲) الفاظ کی ترتیب کا تعین، یعنی الفاظ کا اندراج کس ترتیب سے ہو</li>
                <li>(۳) الفاظ کے معنی، مرادف، اور تعریف میں فرق</li>
                <li>(۴) الفاظ کے معنی، مرادف، یا تعریف جو بھی درج کیے جائیں ان میں ترتیب کیا ہو؟ اس کی تفصیل آگے آتی ہے: -</li>
                <list>
					<li>(۴ الف) غیر زبانوں کے الفاظ کے معنی: اصل زبان کی رو سے صحیح ترین معنی درج کیے جائیں یا اصل زبان میں جو معنی ہیں، اگر وہ اردو میں رائج نہیں ہیں تو کیاانھیں نظر انداز کیا جائے؟</li>
					<li>(۴ب) قدیم ترین معنی پہلے لکھے جائیں یا وہ معنی پہلے لکھے جائیں جو آج مروج ہیں؟</li>
					<li>
						<p>(۴ج) کچھ الفاظ کی تعریف اور مرادف دونوں لکھنا ضروری ہو سکتا ہے، خاص کر ایسے الفاظ جو روزمرہ زندگی سے متعلق ہیں، مثلاً کھانا (مصدر)، آنکھ (عضو بدن)، لڑائی (اسم)۔ ایسی صورت میں مرادف پہلے لکھیں یا تعریف پہلے لکھیں؟ آصفیہ میں ’کھانا‘ (مصدر) کے بارے میں یوں ہے:</p>
						<blockquote>
							<p>کھانا (ہ) فعل متعدی۔ (۱) خوردن کا ترجمہ۔ تناول کرنا۔ نوش کرنا۔ بھوجن کرنا۔ [اس کے بعد تین لفظ مجھ سے پڑھے نہیں گئے] چٹ کرنا (۲) فرو بردن کا ترجمہ۔ نگلنا۔ حلق سے اتارنا۔ غٹکنا۔ سٹکنا۔ دھڑمیں ڈالنا۔ ڈکارنا۔ بھکوسنا۔ دڑکنا۔ پھاڑنا۔ بھنبھوڑنا۔ جیسے شیر کا کسی کو کھا لینا۔</p>
						</blockquote>
						<p>یہ بات تو بالکل صاف ہے کہ لغت نگارنے تعریف، مرادف اور معنی میں فرق نہیں کیا ہے۔ مثلاً ’فرو بردن‘ اور اس کے معنی در حقیقت ’کھانا‘ کے استعاراتی معنی ہیں (اگرچہ استعاراتی معنی میں سے کچھ معنی آصفیہ نے غلط بھی لکھے ہیں، مثلاً ’بھکوسنا‘ ؛ ’دڑکنا‘ ؛ ’پھاڑنا، بھنبھوڑنا‘ ۔ انھیں ’کھانا‘ کے مرادف نہیں کہہ سکتے۔ آصفیہ نے اس کے آگے ’ڈسنا، کاٹنا، ڈنک مارنا‘ بھی لکھے ہیں اور دلیل میں ایک فقرہ نقل کیا ہے، ’سانپ نے کھا لیا‘ ۔ پھر خود ہی لکھا ہے کہ یہ عوامی بولی ہے۔ ظاہر ہے کہ یہ معنی بالکل فرضی ہیں۔ اس کے بعد ’کھانا‘ سے متعلق محاورے درج کیے گئے ہیں۔ یعنی ’کھانا‘ فعل کی کوئی تعریف آصفیہ نے نہیں لکھی ہے۔ یہی حال نور اللغات کا ہے، لیکن کچھ بہتر۔ انھوں نے ’کھانا‘ کے آگے اس کی اصل (ھ) بتائی ہے، پھر لکھا ہے، ’تناول کرنا، نوش کرنا، حلق سے اتارناــ‘ ۔ اس کے بعد ’کھانا‘ کے استعاراتی معنی اور ’کھانا‘ سے متعلق محاورے لکھے ہیں۔ مگر اس اندراج کا بڑا حصہ آصفیہ سے نقل کیا گیا ہے۔ ’کھانا‘ فعل کی کوئی تعریف نہیں لکھی گئی ہے۔</p>
						<p>اب فعل <annotation lang="en">eat</annotation>کی تعریف کے لیے اوکسفرڈ انگلش ڈکشنری سے نہیں (کیونکہ وہ ہر ایک کی دسترس میںنہیں) <annotation lang="en">Random House Unabridged Dictionary</annotation> سے رجوع کریں تو حسب ذیل عبارت ملتی ہے:</p>
						<annotation lang="en">
							<blockquote>
								<p>v.t. To take into the mouth and swallow for 		nourishment; chew and swallow (food)</p>
							</blockquote>
						</annotation>
						<p>اس کے بعد اور بہت کچھ ہے، لیکن لفظ <annotation lang="en">eat</annotation> بمعنی ’کھانا‘ کی صحیح اورجامع و مانع تعریف کے لیے منقولہ بالا عبارت کافی ہے۔ یہ لحاظ میں رکھیے کہ اس لغت نے <annotation lang="en">eat</annotation>کے مرادفات بالکل نہیں لکھے ہیں اور ہمارے لغت نگاروں نے مرادفات کی بھر مار کر دی ہے اور پھر بھی ’کھانا‘ کے معنی سامنے نہ آئے۔</p>
						<p>ان مثالوں سے یہ بھی ظاہرہو گیا ہوگا کہ معنی، مرادف، تعریف، یہ تین شقیں ہیں اور ان میں فرق کرنا ضروری ہے اور یہ بھی فیصلہ کرنا ضروری ہے کہ ان میں تقدم کسے دیا جائے۔</p>
					</li>
					<li>(۴د) کچھ الفاظ کے مرادفات لکھنے سے کام چل سکتا ہے۔ ایسی صورت میں یہ اصول پہلے سے بنا لینا چاہیے کہ مرادفات کس ترتیب سے لکھے جائیں گے۔</li>
				</list>
				<li>
					<p>(۵) عربی الاصل الفاظ کا تلفظ عربی اصل کے لحاظ سے لکھا جائے گا، یا اردو میں مروج تلفظ کے اعتبار سے؟ بعض فارسی الفاظ کے بھی تلفظ میں یہ سوال اٹھ سکتا ہے۔</p>
					<p>اس باب میں ہمارے لغت نگاروں نے کئی طرح کے طریقے اپنائے ہیں، لیکن زیادہ زور اس بات پر رہا ہے کہ عربی ہی تلفظ لکھا جائے، خواہ وہ اردو میں رائج نہ ہو۔ صرف پلیٹس نے اتنا اہتمام کیا ہے کہ اصل عربی تلفظ لکھ کر رائج تلفظ بھی لکھ دیا ہے لیکن اسے <annotation lang="en">vulgar</annotation> یعنی ’عامیانہ‘ کہا ہے۔ مثال کے طور پر، لفظ ’خلوت‘ کا تلفظ اول مفتوح سے لکھ کر پھر اول مکسوربتایا ہے اور اسے <annotation lang="en">vulgar</annotation> قرار دیا ہے۔ اسی طرح، ’خیال‘ کا تلفظ اول مفتوح سے لکھا ہے اور پھر اول مکسور بتایا ہے اور اسے <annotation lang="en">vulgar</annotation> قرار دیا ہے۔ نور میں ’خلوت‘ بکسر اول کو غلط اور بفتح اول کو صحیح لکھا ہے۔ ’خیال‘ کو بفتح اول لکھ کر پھر لکھا ہے کہ فارسی میںاول مکسور ہے۔ اردو میں کیا صحیح ہے، اس کی صراحت نہیں کی۔</p>
					<p>پلیٹس نے فارسی الفاظ میں بھی یہ التزام کیا ہے کہ اگر کسی لفظ کے ایک سے زیادہ تلفط رائج ہیں (یا وہ انھیں درست سمجھتے ہیں) تو انھوں نے سب تلفظ درج کر دیے ہیں (اول تلفظ کو غالباً ترجیح ہے) ۔ مثلاً پلیٹس میں پہلے ’چراغ‘ مع اول مفتوح لکھا ہے، پھر اسے مع اول مکسور لکھا ہے۔ نور نے کوئی فیصلہ نہیں کیا، کشف اللغات کے حوالے سے وہ ’چراغ‘ میںاول مکسور اوربرہان قاطعکے حوالے سے اول مفتوح بتاتے ہیں۔ آصفیہ نے صرف اول مفتوح لکھا ہے۔</p>
					<p>ظاہر ہے کہ بنیادی طور پر کسی لغت کا کام یہ ہے کہ وہ معاصر زبان کی صورت حال بتائے۔ غلط یا درست کا معروضی فیصلہ کرنا لغت کا کام نہیں اور نہ ہی ایسا کوئی معروضی فیصلہ ممکن ہے۔ اور نہ ہی یہ اصول درست ہے کہ عربی فارسی الفاظ کا تلفظ اردو کے لغت میں بھی وہی بتایا جائے جو اصل عربی یا فارسی میں ہے، کیونکہ اس طرح سے تو اردو زبان کی حیثیت ہی خطرے میں پڑجائے گی۔ یعنی اردو کو غیر زبانوں کا تابع مانا جائے گا۔ زبان کی بنیاد جمہور پر ہے۔ یعنی یہاں سماع کو ہر بات میں فوقیت حاصل ہے۔ قیاس بھی اسی حد تک درست مانا جائے گا جس حد تک وہ سماع کے موافق ہے۔</p>
					<p>معاصر زبان کی صورت حال بیان کرنا لغت نگار کا فرض ہے۔ اسی بنا پر، ہمیں یہ بھی کہنا پڑتا ہے کہ کوئی لغت ہمیشہ کے لیے درست نہیں ہوتا۔ یہ بات بالکل ظاہر اور مستند ہے، لیکن ہمارے لغت نگاروں نے اسے ہمیشہ نظر انداز کیا ہے اور وہ پرانے معنی اور تلفظ کو ہر شے پر فوقیت دیتے رہے ہیں۔ لفظ ’چمک‘ کے معنی کی مثال اوپر گذر چکی ہے، کہ اردو–اردو لغات نے اس کے معنی ’جھلک‘ بھی لکھے ہیں۔ ممکن ہے کسی زمانے میں ’چمک‘ کو ’جھلک‘ کے معنی میں بھی برتتے ہوں (اردو لغت، تاریخی اصول پر میں صرف ایک سند فسانۂ آزاد سے دی ہے۔ ظاہر ہے کہ فسانۂ آزاد کا سنہ تصنیف ۱۸۸۰ء ہے لہٰذا اسے کسی طور پر بھی معاصر اردو کی صورت حال کی آئینہ دار نہیں کہہ سکتے۔ ) آج تو مجھے یقین ہے کہ کوئی شخص ’جھلک‘ اور ’چمک‘ کو مترادف نہ سمجھے گا۔ لیکن اس کو کیا کریںکہ جن لغات کا ہم نے حوالہ دیا، سب میںیہی درج ہے۔</p>
				</li>
				<li>
					<p>(۶) ایسا نہیں ہے کہ صرف عربی الاصل یا فارسی الاصل الفاظ کے تلفظ میں اشکال ہو سکتا ہے۔ ٹھیٹ اردو کے بھی الفاظ میں تلفظ کا اشکال یا شک ہو سکتا ہے، مثلاً ’پر‘ حرف جار اور ’پر‘ حرف عطف دو الگ لفظ ہیں، لیکن اردو میں دونوں کا ایک ہی مخفف ’پہ‘ رائج ہے۔ سوال یہ ہے کہ اس کا تلفظ ’پَہ‘ مع اول مفتوح ہو، یا ’پِہ‘ مع اول مکسور؟ پلیٹس نے دونوں کے لیے ’پہ‘ مع اول مفتوح لکھا ہے۔ شیکسپیئر نے ’پر‘ حرف جار کا مخفف ’پہ‘ مع اول مفتوح لکھا ہے لیکن ’پر‘ حرف عطف کا مخفف کچھ نہیں دیا۔ ڈنکن فوربس کے یہاں مجھے ’پَہ‘ یا ’پِہ‘ بطور مخفف نہیں ملا۔ نور میں لکھا ہے کہ دونوں معنی میں ’پہ‘ کو ’لکھنؤ میں بہ فتح حرف اول اور دہلی میں بکسر حرف اول بولتے ہیں۔ ‘ ظاہر ہے اس کی دلیل کچھ بھی نہیں ہو سکتی، ہمیں لغت نویس کے بیان پر اعتبار کرنا ہو تو کریں۔ اگر دہلی کی زبان کے لیے آصفیہ کو معتبر مانیں تو وہاں صاف درج ہے کہ ’پر‘ حرف جار (اسے وہ ظرف مکان کہتے ہیں) اس کا مخفف ’پِہ‘ بکسر اول ہے اور ’پر‘ حرف عطف (اسے وہ حرف استثنا کہتے ہیں) اس کا مخفف ’پَہ‘ بفتح اول ہے۔ ایسی صورت میں نور کا بیان غیر معتبر ٹھہرتا ہے۔</p>
					<p>اردو لغت، تاریخی اصول پر میں دونوں ہی حرکات درج کر دی گئی ہیں۔ یعنی ان کے حساب سے ’پہ‘ بفتح اول بھی ٹھیک ہے اور ’پہ‘ بکسر اول بھی ٹھیک ہے۔ اتنے بڑے لغت کے مؤلفین اتنے اہم اور کثیر الوقوع لفظ کے تلفظ کے بارے میں مبتلاے شک رہیں، یہ افسوس کی بات ہے۔</p>
					<p>آج کی صورت حال کم و بیش وہی ہے جوآصفیہ نے بیان کی۔ یعنی ’پر‘ حرف جار کا مخفف بکسر اول ہے اور ’پر‘ حرف عطف کا مخفف بفتح اول ہے۔ یہ ضرور ہے کہ آج کے بولنے والے پوری طرح محتاط نہیں ہیں، اس لیے کبھی کبھی اس لفظ کے تلفظ میں بھی خلط کر دیتے ہیں۔ شعروں سے مثال لی جائے تو بات فوراً واضح ہو جائے گی کہ آصفیہ کا بیان مبنی بر حقیقت ہے:</p>
					<blockquote>
						<verse>
							چھڑکتا رہوں منھ پِہ میں آب کاش
							کہ ہوتا رہے روح کا انتعاش
						</verse>
					</blockquote>
					<blockquote>
						<verse>
							جنازے پِہ آئی نہ تھی وہ پری
							ہوئی گور پر اس کی جلوہ گری
						</verse>
					</blockquote>
					<blockquote>
						<verse>
							سب کی تو بسنتیں ہیں پَہ یاروں کا بسنتا
						</verse>
					</blockquote>
					<blockquote>
						<verse>
							ہے نقش ترا نام پری رو! مرے دل پر
							ہے نام تو اچھا پَہ نگینہ نہیں اچھا
						</verse>
					</blockquote>
					<blockquote>
						<verse>
							در پِہ رہنے کو کہا اور کہہ کے کیسا پھر گیا
							جتنے عرصے میں مرا لپٹا ہوا بستر کھلا
							تھی خبر گرم کہ غالب کے اڑیں گے پرزے
							دیکھنے ہم بھی گئے تھے پَہ تماشا نہ ہوا
						</verse>
					</blockquote>
					<blockquote>
						<verse>
							ساحل دریا پِہ میں اک رات تھا محو نظر
							گوشۂ دل میں چھپائے اک جہان اضطراب
						</verse>
					</blockquote>
					<p>اسی طرح، مصدر ’چھپنا/چھپانا‘ کے تلفظ کا معاملہ ہے۔ پلیٹس نے ان کے لیے اول مکسور اور اول مضموم دونوں لکھے ہیں لیکن فوقیت بظاہر مکسور کو ہے، کیونکہ پہلا اندراج مکسور کا ہے۔ قدیم تر لغات دیکھیں تو شیکسپیئر نے ’چھپانا‘ میں اول مکسور کو فوقیت دیتے ہوئے دوسرے نمبر پر اول مضموم کو رکھا ہے اور اس کے بعد اول مفتوح ’چھَپنا‘ بھی لکھا ہے جو کہیں سننے میں نہیں آیا۔ شیکسپیئر نے اول مفتوح یعنی ’چھَپنا‘ کو ’چھِپنا‘ اور ’چھُپنا‘ پر فوقیت دی ہے۔ شیکسپیئر (۱۸۳۴ئ) کے قریب العہدجوزف ٹامپسن <annotation lang="en">(Joseph Thompson, 1838)</annotation> کا لغت ہے۔ اس میں ’چھِپنا‘ (بالکسر)، پھر ’چھَپنا‘ (بالفتح) اور پھر ’چھُپنا‘ (بالضم) لکھا ہوا ہے۔ لیکن ’چھِپانا‘ (بالکسر)، پھر ’چھُپانا‘ (بالضم) اور پھر ’چھَپانا‘ (بالفتح) لکھا ہے۔ ممکن ہے یہ ترتیب سہو کی بنا پر ہو، لیکن اس میں کوئی شک نہیں کہ ’چھَپنا‘ اور ’چھَپانا‘ بمعنی <annotation lang="en">to hide, to conceal</annotation> بھی تلفظ کسی زمانے میں تھا۔</p>
					<p>اردو لغت، تاریخی اصول پرحسب معمول بے اصول ہے۔ اس میں صرف ’چھُپانا‘ بالضم درج ہے۔ لیکن مصدر ’چھپنا‘ میں دونوںحرکات، ضمہ اور کسرہ لکھی گئی ہیں۔ تاریخی اصول کی پابندی کی جاتی تو ’چھَپنا/چھَپانا‘ بالفتح بھی درج کیا جاتا کہ یہ بھی ایک قدیم تلفظ ان الفاظ کا تھا۔ یہ بھی ممکن ہے کہ ارباب اردو لغت کے خیال میں ’چھِپانا‘ بالکسر غلط ہو لیکن ’چھُپنا‘ اور ’چھِپنا‘ بالضم یا بالکسر دونوں ٹھیک ہوں۔ کیونکہ اس لغت میں بھی لغت نویسان پیشیں کی صوابدید پر صحیح/غلط کا فیصلہ کیا گیا ہے۔ حال آنکہ لغت نویس کا منصب صرف رائج صورت حال کو بیان کرنا ہے، کہ زبان کے معاملے میں وہی صحیح ہے جو رائج ہو۔ آصفیہ میں صرف ’چھُپانا/چھُپنا‘ (بالضم) مرقوم ہے، لیکن نور نے یہاں صحیح لکھا ہے کہ لکھنؤ میں بالکسر اول ہے اور دہلی میں بالضم اول۔</p>
					<p>اسی طرح، ایک لفظ ’غبارہ‘ ہے۔ پلیٹس کے یہاں یہ مع تسہیل حرف دوم ہے، پھر یہ لکھا ہے کہ مع تشدید حرف دوم <annotation lang="en">vulgar</annotation> یعنی عامیانہ تلفظ ہے۔ املا کے اعتبار سے پلیٹس کے یہاں اس لفظ کا آخری حرف ہاے مختفی، یا ہاے ہوز ہے۔ پلیٹس نے اسے فارسی لکھا ہے جو درست نہیں ہے، کیونکہ فارسی لفظ ’غِبارہ‘ مع اول مکسور و ہاے ہوزہے اور یہ بیلوں یا دوسرے جانوروں کو ہانکنے کی لکڑی کے معنی میں آتا ہے۔ اسٹائنگاس <annotation lang="en">(Steingass)</annotation> نے غالباً بے سمجھے اس کے معنی <annotation lang="en">balloon</annotation> لکھ دیے لیکن یہ معنی بے سند اور بے اصل ہیں۔ پلیٹس نے جو معنی لکھے ہیں ان میں ہمارا مانوس غبارہ یا <annotation lang="en">balloon</annotation>نہیں ہے جس کو بچے اڑاتے اور کھیلتے ہیں (اور اکثر اسے ’بیلون‘ کہتے بھی ہیں)، بلکہ پلیٹس کی رو سے ’غبارہ‘ ایک طرح کا بم ہوتا ہے، یا پھر آتشی غبارہ جو کاغذ یا کپڑے کا ہوتا ہے اور جس کے نیچے انسانوں کے بیٹھنے کا ڈبہ سا بنا ہوتا ہے، وغیرہ۔ پلیٹس نے آخر میں لفظ <annotation lang="en">balloon</annotation> ضرور لکھا ہے، اور اس سے غالباً ربر کا غبارہ مراد لی ہے لیکن یہ مشکوک ہے کہ پلیٹس کے زمانے میں ہمارے یہاں کے ربر کے غبارے موجود تھے۔ لہٰذا ہمیں یہی سمجھنا چاہیے کہ لفظ <annotation lang="en">balloon</annotation> سے پلیٹس نے آتشی غبارہ مراد لی ہے۔</p>
					<p>آصفیہاور نور نے جو معنی درج کیے ہیں وہ پلیٹس پر مبنی معلوم ہوتے ہیں۔ آصفیہ نے بہت وضاحت سے کام لیا ہے، لیکن ربر کا غبارہ واضح طور پر نہیں لکھا۔ تلفظ اوراملا کے لحاظ سے دیکھیں تو آصفیہ نے بہ تسہیل دوم اور آخری حرف الف لکھا ہے۔ نور نے بھی ایسا ہی کیا ہے لیکن انھوں نے ایک معنی ’ایک قسم کا ہوائی جہاز‘ خدا جانے کہاں سے لکھ دیے ہیں۔</p>
					<p>اہم بات یہ ہے کہ ان لغات کو ’غبارہ/غبارا‘ کے جدید معنی اور تلفظ کی سند میں نہیں استعمال کر سکتے۔</p>
					<p>فیروزنے سب معنی پلیٹس اورآصفیہ کی اتباع میں لکھے ہیں، لیکن آخر میں ’بیلون‘ اور انگریزی میں <annotation lang="en">baloon</annotation> لکھا ہے، مگر ایک ہی <annotation lang="en">’L‘</annotation> سے۔ تلفظ اور املا ان کا بھی آصفیہ کے مطابق ہے۔ اردو لغت نے جدید معنی کو سب پر فوقیت دی ہے اور بالکل صحیح کیا ہے۔ ان کے املا کے حساب سے تحتانی پر تشدید ہے اور نہیں بھی۔ یہ بات بھی درست ہے۔ ان کا آخری حرف ہائے ہوز ہے۔ یہ جدید معنی کے لیے تو درست ہے، لیکن قدیم معنی (یعنی بم، بم پھینکنے کا آلہ، آتش بازی، آتشی غبارہ وغیرہ) کے معنی کے لیے اس املا کو مختلف فیہ کہا جائے گا۔</p>
				</li>
			</list>
			<p>میں نے غبارے میں اتنی ہوا اس لیے بھری کہ یہ بات آپ پرظاہر ہو جائے کہ الفاظ اپنا املا، معنی، جنس، سب کچھ بدل سکتے ہیں اور ہمارے لغات ان معاملوں میں اکثر بے احتیاط ہیں۔</p>
			<p>کہنے کے لیے ابھی بہت کچھ باقی ہے، لیکن مضمون یوں ہی بہت طویل ہو چکا ہے۔ بس ایک بات اور عرض کر کے سمع خراشی بند کروں گا۔</p>
			<p>میں نے اوپر لکھا ہے کہ نور میں ’کھانا‘ درج کر کے اس کے آگے قوسین میںہاے دو چشمی (یعنی ھ) لکھی ہے۔ تو یہ ہاے دو چشمی (یعنی ھ) کیا بلاہے؟ بظاہر یہ اس بات کا اشارہ ہے کہ لفظ ’کھانا‘ ہندی لفظ ہے، یا ہندی الاصل ہے۔ یعنی یہ لفظ ہندی سے اردو میں آیا۔ آصفیہ میں ’کھانا‘ کے آگے قوسین میں ہاے ہوز (ہ) درج ہے۔ اب کچھ سوال اٹھتے ہیں جو نیچے لکھتا ہوں:</p>
			<list>
                <li>(۱) ’ہندی‘ کی علامت ہاے دو چشمی (یعنی ھ) کوکیوں ٹھہرایا؟ کیا لفظ ’ہندی‘ کا املا ہمارے یہاں ہاے دوچشمی سے ہے؟ [ظاہر ہے کہ لفظ ’ہندی‘ کا املا ہمارے یہاں ہاے ہوز سے ہے۔ ہاے دو چشمی (یعنی ھ) کا یہاں کوئی گذر نہیں۔ لغت نگار نے ’ہندی‘ کے اشارے کے لیے ہاے دو چشمی (یعنی ھ) کا استعمال کر کے غلطی کی ہے اور غلطی پھیلائی بھی ہے۔ میں ایسے لوگوں سے واقف ہوں جو آج بھی ’ہندی‘ اور ’ہندوستانی‘ کو ہاے دو چشمی (یعنی ھ) سے ’ھندی‘ اور ’ھندوستانی‘ لکھتے ہیں۔ اسے غلط الحمقا ہی کہنا پڑے گا۔]</li>
                <li>(۲) اگر ’کھانا‘ ہندی (یا ’ھندی‘ ) لفظ ہے تو پھر اردو لفظ کیا ہے ؟اور یہ ہندی (یا ’ھندی‘ ) لفظ اردو کے لغت میں کیوں داخل کیا جا رہا ہے؟ [ظاہر ہے کہ لغت نگاروں کو اس سے کوئی دلچسپی نہیں۔ ان کے لغت میں ھندی، فارسی، عربی، انگریزی، ہر طرح کے الفاظ ہیں۔ اگر نہیں ہیں تو اردو الفاظ نہیں ہیں۔]</li>
                <li>(۳) اگر ’کھانا‘ کے آگے ہاے ہوز (ہ) یاہاے دو چشمی (ھ) لکھنے کا مطلب یہ ہے کہ یہ لفظ ہندی سے اردو میں آیا، تو کیا اس کا مطلب یہ ہے کہ کوئی زبان ’ہندی‘ نام کی ہے اور وہ اردو کے پہلے سے ہے؟ یا اگر پہلے سے نہیں ہے تو الگ ایک زبان ہے اور اسی لیے ’ہندی‘ کا لفظ اردو میںدخیل ہوا۔ لیکن اگر ایسا ہے تو لفظ ’کھانا‘ کے ’ہندی‘ سے اردو میں آنے کے پہلے ہم لوگ ’کھانا‘ یعنی <annotation lang="en">to eat</annotation> کے لیے کیا بولتے تھے؟ [ظاہر ہے کہ اردو کے الفاظ کو ’ہندی‘ بتانا بالکل غیر تاریخی اور بے بنیاد ہے۔ ’ہندی‘ نام کی کوئی الگ زبان نہیں تھی۔ اردو کے قدیم ناموں میں ’ہندی‘، ’ہندوی‘ بھی ہیں اور یہ نام کم از کم مصحفی کے زمانے (۱۷۵۰ء تا ۱۸۲۴ئ) تک رائج تھے۔ جدیدہندی (یعنی ناگری حروف میں لکھی ہوئی کھڑی بولی) جیسی کہ آج مستعمل ہے، اردو زبان کے بہت بعد میں وجود میں آئی۔ اردو الفاظ کو ہندی بتا کر لغت نگاروں نے اردو پر ظلم عظیم کیا ہے۔]</li>
                <li>(۴) آخری سوال یہ ہے کہ وہ کون سے لفظ ہیں جنھیں ’اردو‘ کہا جائے گا؟ مثال کے طور پر، پلیٹس میں ’ٹخنا‘ (بجاے ’ٹخنہ‘ ) لکھ کر اسے <annotation lang="en">’H‘</annotation> لکھا ہے جس سے غالباًہندوستانی مراد ہے۔ آصفیہ میں ’ٹخنا‘ (بجاے ’ٹخنہ‘ ) درج کر کے اسے ’اردو‘ کہا گیا ہے۔ نور نے بھی ’ٹخنا‘ (بجاے ’ٹخنہ‘ ) لکھ کر اسے ’ہندی‘ بتایا ہے، حال آنکہ ’ہندی‘ اگر کوئی زبان پہلے کبھی تھی بھی تو اس میں نہ ’ٹ‘ ہے اور نہ ’خ‘ ۔ پھر یہ لفظ ’ہندی‘ کہا ںسے ہوا؟ [حقیقت یہ ہے کہ بیسویں صدی کے تقریباً آخر تک ہمارے اساتذۂ زبان، لغت نویس اور ماہرین لسانیات اکثر اس گمان کے تھے کہ جو لفظ اردو میں داخل ہیں، اگر وہ انگریزی، فا رسی، عربی وغیرہ نہیں ہیں تو وہ ’ہندی‘ ہیں۔] فیروز میں ’ٹخنا‘ مع الف درج ہے اورخدا کا شکر ہے کہ اسے اردو لکھا ہے۔</li>
			</list>
			<p>ایک سوال یہ بھی ہے کہ یہ لفظ تو ہمیشہ مع ہائے ہوز رائج رہا ہے، ان صاحبان نے ’ٹخنہ‘ کو ’ٹخنا‘ مع الف کیوں لکھا؟ اس کا ایک جواب یہ ہے کہ رائج بلا سے مع الف ہو، لیکن ’صحیح‘ تو ہاے ہوز سے ہے۔ ایسا کیوں؟ اس لیے کہ لغت نگار کو رائج زبان سے غرض نہیں، وہ غلط اور صحیح کا فیصلہ کرتا ہے۔ دوسرا جواب یہ کہ لغت نویسوں کے خیال میں ’ہاے مختفی‘ کا وجود ’ہندی‘ میں نہیں ہے۔ اگر ’ٹخنا‘ زبان ’ہندی‘ کا لفظ ہے تو اسے مع الف ہی لکھنا چاہیے۔ ہمارے لغت نویسوں کو ’ہے‘ سے زیادہ ’چاہیے‘ سے غرض ہے۔</p>
			<p>اردو میں ہاے مختفی ہو گی، لیکن ہمارے ماہرین اس سے نا واقف ہیں۔ حقیقت یہ ہے کہ ہمارے اکثر ’ماہرین‘ کو ہاے مختفی کی حقیقت سے بے خبری ہے۔ وہ عربی کے الفاظ مثلا ’جلوہ‘ ؛ ’فائدہ‘ میں ہاے مختفی فرض کر سکتے ہیں اگرچہ عربی میںہاے مختفی کا وجود نہیں، لیکن ہمارے لغت نگار ’ہندی‘ (یعنی جس زبان کو وہ ہندی کہتے ہیں) اس میں ہاے مختفی کے وجود سے منکرہیں۔ اور غالباً اس بات سے بھی وہ ناواقف ہیں کہ اردو الگ سے کوئی زبان بھی ہے۔ لیکن صاحب فیروز شاید یہ بھی سمجھتے ہیں کہ اگر کسی لفظ میں ’خ‘ وارد ہو تو وہ اردو ہونا چاہیے۔ انھوں نے ’ٹرخانا‘ درج کیا ہے اور اسے ’اردو‘ لکھا ہے۔ لیکن وہ ’ٹرکانا‘ نظر انداز کر گئے، حال آنکہ یہ ’ٹرخانا‘ کے مقابلے میں کثیر الوقوع ہے۔ یا ان کا خیال رہا ہوگا کہ اگر ’خ‘ نہیں تو اردو بھی نہیں، مثلاً انھوں نے ’پٹخنا‘ مع خاے معجمہ کو اردو لکھا ہے اور ’پٹکنا‘ مع کاف عربی کو ’ہندی‘ لکھا ہے۔</p>
			<p>اس طرح کی افرا تفری اردو لغت میں بھی ہے۔ انھوں نے ’پٹخنا‘ کو اردو تو بتایا ہے، لیکن اس کی ’اصل‘ ان کے خیال میں ’پٹکنا‘ ہے جو ان کی رائے میں ’ہندی‘ ہے۔ یعنی ’پٹخنا‘ اس لیے ’اردو‘ ہے کہ اس میں خاے معجمہ ہے اور ’پٹکنا‘ اس لیے ’ہندی‘ ہے کہ اس میں کاف عربی ہے۔ قربان جائیں ایسی لغت نویسی پر۔</p>
			<p>ابھی تک ہم لوگوں کے ذہن میں یہ بات بظاہر صاف نہیں ہے کہ کسی لسان کو ’زبان‘ کا اصطلاحی نام دینے سے کیا مراد ہے؟ ہم لوگ اردو کے دیسی الفاظ کو ’ہندی‘ کہنے پر کیوں مصر ہیں؟ اگر جواباً یہ کہا جائے کہ کسی لفظ کو ’ہندی‘ کہنے سے ہماری مراد یہ ہے کہ یہ لفظ ہندی سے ہماری زبان میں آیا، تو پھر اتنا کہنا کافی نہیں۔ لغت نویس کو یہ بھی بتانا چاہیے کہ وہ لفظ ’ہندی‘ سے کیا مراد لیتے ہیں؟ اگر ان کی مراد اس سنسکرت آمیز کھڑی بولی سے ہے جو موجودہ زمانے میں دیو ناگری رسم الخط میں لکھی جاتی ہے، تو یہ سراسر غلط ہے۔ کیونکہ دیوناگری رسم الخط میں سنسکرت آمیز کھڑی بولی کی عمر اردو کے مقابلے میں بہت کم ہے۔ یعنی اردو پہلے آئی اور سنسکرت آمیز کھڑی بولی جو دیوناگری رسم الخط میں لکھی جاتی ہے، اردو کے بہت بعد وجود میں آئی۔ اور خود اردو کے کئی پرانے نام تھے جن میں ’ہندی‘ بھی تھا۔</p>
			<p>لہٰذا اردو کے دیسی الفاظ کو ’ہندی‘ بتانا طرح طرح کی غلطیوں اور غلط بیانیوں کو فروغ دیتا ہے۔ اور یوںبھی، کسی اردو لفظ کو ہندی الاصل کہنا کافی نہیں، کیونکہ خود وہ لفظ پالی، یا پراکرت یا سنسکرت سے ہندی میں آیا اور اس کے بارے میں اطلاع اسی وقت مکمل کہی جائے گی جب اس ہندی لفظ کی اصل کو سنسکرت، یا سنسکرت سے نکلنے والی زبانوںتک پہنچایا جائے۔ اس وقت تو ہمارے لغات یہ کہتے ہوئے معلوم ہوتے ہیں کہ اردو کے اکثر لفظ ہندی ہیں، یا ہندی سے لیے گئے ہیں۔ ظاہر ہے کہ یہ دونوں باتیں غلط ہیں۔</p>
			<p>نوٹ:	یہ مقالہ، لغت کانفرنس، مدراس یونی ورسٹی، چنئی، میں مارچ ۲۰۱۵ء کو بطور کلیدی خطبہ پیش کیا گیا۔</p>
		</section>
	</body>
</document>