<document>
	<meta>
		<title>کاغذ کے سپاہیوں سے لشکر بنانے والا: مابعد جدید دنیا میں</title>
		<author>
			<name>عزیز ابن الحسن</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>		
	</meta>
	<body>
		<section>
			<p>ایک دفعہ سلیم احمد نے کسی انٹرویو میں کہہ دیا کہ ان کی تنقید کے مقابلے میں ان کی شاعری ان کا کمزور بچہ ہے۔ لہٰذا انہیں زیادہ عزیز ہے۔ مخالفوں نے شور مچایا کہ لو اب خود ہی مان گئے کہ ان کی شاعری کمزور ہے۔ اس پر سلیم احمد نے کمال فقرہ کہا: ”میری شاعری میرا کمزور بچہ ہے مگر یاد رہے کہ یہ ہاتھی کا بچہ ہے اس پر چوہوں کو خوش ہونے کی ضرورت نہیں ہے“ ۔</p>
			<p>سلیم احمد کی بہت سی جہتیں تھیں: ڈراما نگاری، فلم نگاری، کالم نگاری، اسکرپٹ رائٹنگ وغیرہ۔ مگر ان کی دو جہتیں باقی جہات پر چھا گئیں، شاعر سلیم احمد اور نقاد سلیم احمد۔ پڑھنے والوں نے اپنے اپنے حسابوں ان کی تنقید یا شاعری پر کمزور بچے کا لیبل لگا رکھا ہے۔ آج شاعر اور نقاد کاہمارے ہاں جو مفہوم ہے، حقیقت یہ ہے کہ سلیم احمد ان دونوں سے بہت آگے تھے۔ ہم جس پہلو پر بھی بات کریں پورا سلیم احمد ہاتھ نہیں آتا۔ آج کے ادبی شعور کے پاس جو سلیم احمد ہے وہ ادھورا ہے اور ادھوری چیزوں سے سلیم احمدکو چڑ تھی۔ یہ ادھورا پن اتھلے پن سے پیدا ہوتا ہے۔ یعنی چیزوں کے ظاہر کو دیکھنا مگر ان کی تہہ میں موجود کلیت کو چھوڑ دینا۔ اجزائی حقیقتوں کو سامنے رکھ کر جسم، ذہن، عقل، نفس یا پیٹ ہی کو کل انسانی حقیقت سمجھ کر فکر و فلسفہ کے محلات بنا دینا۔ اور اس کے فوق و تحت میں موجود اصلِ واحد سے صرف نظر کر لینا۔ اسے سلیم احمد ”کسری آدمی کا سفر“ کہتے ہیں۔</p>
			<p>اپنے ایک ابتدائی مضمون میں سلیم احمد نے اپنے چونکا دینے والے انداز میں اس کا ایک معیار قائم کر دیا تھا۔ ”پورا آدمی“ : ”عورت کی طرح شاعری بھی پورا آدمی مانگتی ہے“ ۔ کہنے کو تو سلیم احمد نے یہ معیار شاعری کے لیے قائم کیا تھا مگر حقیقت میں ان کے نزدیک یہ معیار ہر تخلیقی سرگرمی، ہر تہذیبی مظہر، ہر مذہبی واردات بلکہ کل زندگی کو پرکھنے کے لیے ضروری تھا۔ یعنی کوئی انسانی سرگرمی انسان کی تعریف وضع کرتے ہوئے کل حقیقت کے لمس سے آشنا ہوتی ہے کہ نہیں۔ سلیم احمد کے تمام کام کو اگر یکجا کر کے پڑھا جائے تو معلوم ہوتا ہے کہ انہیں اپنے گردوپیش کی زندگی کے ہر شعبے میں انسان کے اندر ایک بھینگے پن کا احساس تھا جس کی وجہ سے اس کے رویوں اور فکر میںدراڑ آگئی ہے۔ سلیم احمد کی لڑائی اس کمی اور ادھورے پن سے تھی جس کا نمائندہ ان کے نزدیکـ ”کسری آدمی“ تھا۔</p>
			<p>ان کی تنقیدوشاعری اسی کسریت کے تجزیے اور اس کے اسباب تلاش کر کے مکمل آدمی کا کھویا ہوا آدرش پانے سے عبارت تھی۔ انگریزی میں جس طرح ٹی۔ ایس۔ ایلیٹ کی تنقید اور شاعری ایک دوسرے کا پرتو ہیں اسی طرح اردو میں سلیم احمد کی تنقید اور شاعری ایک دوسرے کا کامل عکس اور تکملہ ہیں۔ آپ کسی طرف سے آئیں ٹھیک ہے، بشرطیکہ آپ سلیم احمد کے اس بنیادی مسئلہ کو پا لیں۔ ورنہ یقین جانیں، آپ سلیم احمد کی تنقید کے چٹخارے دار جملوں اور شاعری میں اینٹی غزل کے تجربوں سے تو آشنا ہوں گے، سلیم احمد سے نہیں۔ سلیم احمد کو ادب و زندگی میں جس کلیت کی تلاش تھی، ہمارے نئے ادبی شعور میں اس کا احساس بہت کم پایا جاتا ہے۔ گنتی کے چند ناموں اور رویوں کو چھوڑ کر ہمارا ادبی شعور زندگی کی اس کلی وحدت کی ضرورت سے نہ صرف بیگانہ ہے بلکہ اس کی طرف ایک معاندانہ رویہ رکھتا ہے۔ یہی وجہ ہے کہ سلیم احمد کو ہمارے نقادوں نے ٹکڑوں میں بانٹ کر دیکھا ہے۔ کسی کے نزدیک وہ شاعر اچھے تھے اور کسی کے نزدیک نقاد، مگر ان کی تنقید اور شاعری زندگی کے جس مرکز کی متلاشی تھی ہماری عمومی ادبی فکر میں چونکہ اس کی کوئی خاص اہمیت نہیں ہے، اس لیے سلیم احمد کے کام کو بہت کم سمجھا گیا ہے۔</p>
			<p>سلیم احمد کی تنقید کے یوں تو کئی اہداف تھے مگر ان کی اصل لڑائی جدیدیت سے تھی اور وہ بھی ادھوری جدیدیت سے۔ باقی رہا ترقی پسندی اور گروہوں میں بٹی اسلام پسندی سے ان کا اختلاف، تو وہ بھی جدیدیت ہی کی بنیاد پر تھا۔ ترقی پسند انھیں جدیدیت پرست اور اسلام پسند قرار دیتے تھے۔ جدیدیت والے انھیں ترقی پسندوں کی طرح ادبی جمالیات اور فنی اقدار پر نظریے کو حاوی کر کے آزاد تخلیقی وفور کو خطرے میں ڈالنے والا کہتے تھے۔ صرف اس فرق کے ساتھ کہ ترقی پسندوں کے اشتراکی خیالات کے برعکس سلیم احمد کے ہاں اسلامی اقدار کا نظریہ حاوی تھا۔ اور طرفہ تماشا یہ کہ اسلامی ادب والے بھی سلیم احمد کو رد کرتے تھے کیونکہ سلیم احمد ان کی طرح ادب کا وظیفہ مذہبی اوامر و نواہی کی تبلیغ نہیں سمجھتے تھے۔ یوں ادبی محاذ پر سلیم احمد اکیلے ہی چومکھی لڑتے تھے۔ ان کی پشت پر اگر کوئی تھا تو صرف ایک کوہ ہمالیہ: یعنی محمد حسن عسکری۔</p>
			<p>تو سوال ہے کہ سلیم احمد کے ہاں جدیدیت بلکہ ادھوری جدیدیت کا کیا مفہوم ہے اور اس نے کس کس طرح ہمارے تہذیبی، ادبی اور حتیٰ کہ مذہبی وجود کو متاثر کر کے ان سب کو ٹکروں میں بانٹ کر رکھا ہے؟ اس کا مختصر جواب یہ ہے کہ عقل جو اپنی نہاد میں تالیفی نہیں تحلیلی ہوتی ہے، اس نے مکمل انسان کو عقلی آدمی، جبلی آدمی، معاشی آدمی، نفسی اور روحانی آدمی کے اجزا میں تقسیم کر دیا ہے۔ یہی جدیدیت کا طریق کار ہے۔ جدیدیت اور ادھوری جدیدیت میں سلیم احمد یہ فرق کرتے تھے کہ جدیدیت جہاں کل حقیقت کا انکار کر کے اپنے تجربے میں آنے والی اجزائی حقیقت کا اثبات کرتی ہے وہاں ادھوری جدیدیت محض انکار کی اسیر ہو جاتی ہے اور اثبات کی منزل پر نہیں پہنچ پاتی۔</p>
			<p>سلیم احمد جدیدیت کے نقاد تھے۔ سوال ہے کہ آج جبکہ فکر کی دنیا میں جدیدیت کے عظیم الشان روشن خیالی کے پراجیکٹ کے خاتمے کا نقارہ بج چکا ہے، آج سلیم احمد کی معنویت کیا ہے۔ آج کی مغربی فکر کی غالب آواز یہی ہے کہ اب ہم ماڈرن نہیں رہے، اب ہم پوسٹ ماڈرن ہو چکے ہیں۔ جدیدیت کے اختتام کی خبریں سنانے والوں میں بہت سے اختلاف ہیں مگر جدیدیت کا پر شکوہ محل جس بنیاد پر کھڑا تھا اس کے تعین اور اس کی بنیادی اینٹ کو اکھاڑ پھینکنے میں یہ سب متفق ہیں۔ جدیدیت کا مدارالمہام عنصر عقل <annotation lang="en">(Reason)</annotation> ہے، صرف و محض عقل۔ جدیدیت کے عقلی دور کے آغاز کے ساتھ ہی خدا، ایمان، مذہب اور مافوق الفطرت سے ہم آہنگی کا دور قصۂ ماضی ہو گیا۔ اس کے بعد مغربی فکر کی تین چار صدیاں عقل کی فیصلہ کن برتری کی داستان ہیں۔ یہی روشن خیال منصوبہ تھا، اسی سے سائنس ممکن ہو ئی۔ اسی سے فرد کی آزادی اور حریت کا آغاز ہوا۔ جاگیرداری اور بادشاہت کا خاتمہ ہوا، امریکہ اور فرانس میں انقلاب آیا، لبرل جمہوریت کا بیج پڑا۔ صنعتی انقلاب نے ذرائع پیداوار بدلے، سمندری سفر کے راستے کھلے، یورپی استعماریت اور نوآبادیات نے پر نکالے۔ جدید میڈیکل سہولتیں پیدا ہوئیں، انجینئرنگ، ٹیکنالوجی اور کمپیوٹر کا دور آیا۔ پھر پس نوآبادیاتی مطالعات اور اس کی آڑمیں مالیاتی اداروں کی نئی استعماری صورت نے جنم لیا۔ یہ سب جدیدیت کے سیاسی و سماجی اظہارات تھے، لیکن جدیدیت اپنی اصل میں ایک نئے علمی منہاج کا نام تھا: عقل اور اس کی لامتناہی صلاحیت اور حدود پر انسان کا یقین کامل۔ سلیم احمد کے پوری تخلیقی و تنقیدی سفر میں جس ”کسریت“ کا نہایت شدت سے ذکر ملتا ہے، اس نے اسی عقلیت پسندی <annotation lang="en">(Rationalism)</annotation> کی کوکھ سے جنم لیا تھا۔</p>
			<p>جدیدیت یعنی انلائٹنمنٹ پراجیکٹ میں عقل کے پانچ اہم خصائص بتائے گئے تھے:</p>
			<list>
				<li>۱۔ یہ ایک انفرادی صلاحیت ہے۔</li>
				<li>۲۔ یہ معروضی طور پر کام کرتی ہے۔</li>
				<li>۳۔ یہ حقیقت کو جاننے کی مکمل طور پر اہل ہے۔</li>
				<li>۴۔ یہ خودمختار ہے۔</li>
				<li>۵۔ اپنی نہاد میں کلی آفاقی ہے۔</li>
			</list>
			<p>بیسویں صدی کے نصف اول تک کی حاوی اینگلو امریکی روایت عقل کی ان پانچ خصوصیات پر متفق رہی ہے۔ مگر جس شے کو <annotation lang="en">Continental Philosophy</annotation> کہتے ہیں اس میں کانٹ کے تنقیدی منہاج نے عقل کے اس تصور پر ابتدا ہی سے یہ کہہ کر سوالیہ نشان لگا دیا تھا کہ عقل صرف چیزوں کے ظاہر <annotation lang="en">(phenomenon)</annotation> کو جان سکتی ہے۔ باطنی حقیقت <annotation lang="en">(noumenon)</annotation> کو نہیں۔ گویا عقلیت کی سب سے بنیادی خصوصیت، معروضیت، کو کانٹ نے چیلنج کر دیا تھا۔ اور عقل کی باقی چار خصوصیات کو ہیگل، نطشے اور ہائیڈگر نے یہ کہہ کر معرض خطر میں ڈال دیا کہ ارسطو نے عقل اور منطق کے تضاد سے پاک ہونے کے جو اصول اسکول ماسٹروں کے لیے بنائے تھے وہ اس لیے تھے کہ وہ بچوں کو خطاے فکری سے محفوظ رہنے کے طریقے سکھائیں۔ انھیں زیادہ سنجیدگی سے نہیں لینا چاہیے۔ یہ سب باتیں فلسفیوں کے کام کی نہیںہیں۔ فکر انسانی تو چلتی ہی تضاد اور جدل کے اصول پر ہے۔ ہیگل اور ہائیڈگر کے بیچ میں سب سے بڑا عقل مخالف فلسفی نطشے ہے۔ جو بیسویں صدی کے نصف اول کے بعد کے تمام مابعد جدید مفکروں کا متفق علیہ امام ہے۔ ان سب نے مل ملا کر عقل کو اس بلند وبالا ایوان سے نکال باہر کیا ہے، جہاں انلائٹنمنٹ کے فلسفیوں نے اسے بٹھایا تھا۔ ان مابعد جدید مفکرین کے چار اہم ترین نام مشیل فوکو، لیوتار، رچرڈ رورٹی اور دریدا ہیں۔ یہ سب لوگ بہت سے باہمی اختلاف کے باوجود عقل کی معروضیت، اہلیت، خودمختاری، کلیت اور انفرادی صلاحیت ہونے کے یکساں طور پر انکاری ہیں۔ فوکو عقل، حق اور علم کے بارے میں کہتا ہے کہ ان کی بات کرنا قطعاً بے معنی ہیں۔ اور یہ کہ ”عقل پاگل پن کی حتمی زبان ہے“ ۔ ما بعد جدید دانشوروں کا کہنا ہے کہ انلائٹنمنٹ پراجیکٹ کے خوش کن نعرے عقل، ترقی، جمہوریت، حریت، مساوات سب کے سب فریب ہیں۔ یہ سرمایہ دارانہ تہذیب کی رومانی خطابت کے سوا کچھ نہیں۔ یہ عقل، علم اور اقتدار کی ملی بھگت ہے جس کے ذریعے لبرل جمہوری نظام نے باقی دنیا کو اپنا غلام بنا رکھا ہے۔ یہ محض اتفاق نہیں ہے کہ دو بہت بڑے پوسٹ ماڈرن نظریہ ساز لیوتار اور بودریلا دونوں امریکا عراق جنگ کے شدید مخالف اور اسے امریکا کا ایک خود ساختہ منصوبہ قرار دیتے ہیں۔  گذشتہ دو صدیوں کے غالب انفرادی اور اجتماعی فلسفے مارکسیت اور فرائیڈیت بھی، جس نے ہمارے ہاں ترقی پسندی اور ایک مخصوص ادبی جدیدیت کی صورت اختیار کی، اسی انلائٹنمنٹ پراجیکٹ کا حصہ ہیں۔ ان سب کو اب مہا بیانیے قرار دے کر رد کیا گیا ہے۔</p>
			<p>تو پھر آج جب کہ جدیدیت قصۂ پارینہ بن چکی ہے، کیا اب سلیم احمد کی ادبی و فکری معنویت بھی ختم ہو چکی ہے ؟میرا خیال ہے کہ نہیں۔ جب ہم جدیدیت کی جگہ لینے والی مابعد جدیدیت کا جائزہ لیتے ہیں تو معلوم ہوتا ہے کہ سلیم احمد نظریوں کی جس کسریت اور یک رخے پن کے خلاف لڑتے رہےتھے وہ آج پس جدیدیت میں اسی طرح موجود ہے۔ عقل پرستی کے کئی صدیوں کے استبداد کے رد عمل میں مابعد جدید مفکرین نے عقل کے اقتدار کو چیلنج کرنے کے بعد کسی متوازن اور مستحکم طرز زندگی کا اثبات بالکل نہیں کیا۔ بلکہ انتشار، منفیت اور انکار کو اکیسویں صدی کا حاوی ڈسکورس بنا کر پیش کیا ہے۔ باطن میں انسانی جوہر کا انکار اور خارج میں ریاست سمیت تمام اجتماعی اداروں اور حقیقت کے معروضی وجود کا استراد مابعد جدید مفکروں کا مشترک موقف ہے۔ انسانی جوہر، حق، سچ، علم، اقدار اور اخلاق جیسی عظیم انسانی وراثت اب تشکیک کی زد پر ہے۔ اس کا انکار کرنے والی بیسویں صدی کی اس غالب فکر کو <annotation lang="en">Rick Roderik</annotation> نے <annotation lang="en">Self Under Siege</annotation> کا عنوان دیا ہے۔</p>
			<p>پس جدیدیت مابعد الطبیعیاتی طور پر اینٹی ریئلسٹ ہے۔ یہ خارج میں کسی معروضی حقیقت کے اثبات کو بے معنی جانتی ہے۔ اس کے بجائے ایک سماجی لسانی ساختے کی تشکیل کی بات کرتی ہے۔ اور علمیاتی طور پر یہ <annotation lang="en">anti rational</annotation> ہے۔ اس کے نزدیک معروضی حقیقت اول تو ہے ہی نہیں اور اگر ہو بھی تو عقل یا کسی انسانی صلاحیت سے اسے جاننا ناممکن ہے۔ غور کیا جائے تو یہاں جدیدیت ہی کا ایک انداز کارفرما ہے۔ جدیدیت میں عقل کو کل مان کر باقی ہر شے کا انکار کیا گیا تھا۔ پس جدیدیت نے عقل سمیت ہر شے کو رد کر کے سماجی لسانی ساختے کی تشکیل کردہ ہنگامی و مقامی حقیقتوں کے سیال بے چہرہ تصور کو کل حقیقت کی جگہ دے دی۔ یہی کسری آدمی کا المیہ ہے۔ ماڈرن ازم میں اس نے جز کو کل بنایا۔ اور پس جدیدیت میں جز (عقل) کے ساتھ ساتھ کل (معروضی حقیقت) کو بھی رد کر دیا۔</p>
			<p>سوال ہے کہ کیا سلیم احمد کے ہاں اس مابعد جدید کسریت کا بھی کوئی علاج بھی ہے؟ جی ہاں، جس کی تفصیل تو بہت ہے مگر مختصراً بات یہ ہے کہ اپنے زمانے میں امام غزالی نے جو حل پیش کیا تھا وہی حل سلیم احمد کے ہاں بھی ہے۔ یعنی عقل کا اپنی حدود کے اندر اثبات کیا جائے مگر اسے اس سے بڑے حقائق کا ادراک کرنے والی کسی صلاحیت کے تابع رکھا جائے۔ جب کہ مابعد جدید مفکروں نے یہ کیا کہ انسانی سرگرمیوں کے مناسب رہنما کے طور پر عقل کو سرے سے نااہل جان کر رہنمائی کا فریضہ صرف احساس، جذبے جبلت اور ذاتی خواہش کے سپرد کر دیا ہے۔ (مابعد جدیدیت کا عقل کے بارے میں جو موقف ہے اور اس میں جو کمزوریاں ہیں انھیں امام غزالی کی المنقذمن الضلال کی روشنی میں رفع کیا جانا چاہیے) ۔</p>
			<p>یہاں سلیم احمد کا ایک مزاحیہ رنگ کا شعر مجھے بہت بر محل نظر آتا ہے۔ جس میں وجود کے حفظ مراتب کا حد درجہ ادراک اور احترام ملحوظ رکھتے ہوئے عقل کو ایک مناسب حال مشورہ دیا گیا ہے۔</p>
			<blockquote>
				<verse>
					نہ بولے عقل کچھ باتوں پہ دل کی
					کہ حضرت عمر میں اس سے بڑے ہیں
				</verse>
			</blockquote>
			<p>اقبال نے بھی انھی معنی میں پاسبان عقل کو ہمیشہ دل کے ساتھ رہنے کی اجازت نہیں دی تھی۔ وہ جو کسی نے کہا ہے کہ:</p>
			<blockquote>
				<verse>
					عاشق عبث بدنام ہے ناصح عبث بدنام
					دل کا اپنا کام ہے گردے کا اپنا کام
				</verse>
			</blockquote>
			<p>مگریقین جانیے پس جدیدیت نے تو عقل کو گردے جتنی اہمیت بھی نہیں دی۔</p>
			<p>لیکن ”اپنی حدود کے اندر کارآمد عقل“ کا یہی وہ موقف ہے جس پر امام غزالی، اقبال اور سلیم احمد متفق ہیں۔</p>
			<p>کلیت کے شعورپر مبنی کھوئی ہوئی اکائی کی تلاش کا یہ کام سلیم احمد اردو کی ایسی ادبی فضا کے اندر کر رہےتھے جب ان کے چاروں طرف جدیدیت کا گھمسان تھا: کبھی اشتراکی نظریات کی صورت میں، کبھی ادبی جمالیات کے نام پر اور کبھی مذہب کی عقلی تعبیرات کے نام پر۔ سلیم احمد کی آخری دنوں کی شاعری اور حریت اخبار میں چھپنے والے ان کے آخری دنوں کے کالموں کا ایک عجیب رنگ ہے جہاں ایک بے بس آدمی کی مجنونانہ بھاگ دوڑ نظر آتی ہے جس کے چاروں طرف دشمن آگ برسا رہا ہے، مگر اس آگ کی زد میں آنے والے اس سے بالکل بے خبر ہیں بلکہ کسی پکارنے والے کی آواز پر دھیان بھی نہیں دے رہے۔ سلیم احمد کے ستمبر ۱۹۸۲ء کے دو کالموں کے دو چھوٹے چھوٹے اقتباسات دیکھیے:</p>
			<blockquote>
				<p>اور کبھی کبھی میں اپنی تنہائیوں میں خود سے کہتا ہوں: ”اندھوں کے شہر میں آنکھوں کا عذاب کون برداشت کر سکتا ہے۔ ”دیکھنا“ کبھی ایک رحمت تھا۔ میرے لیے وہ ایک لعنت بن گیا ہے۔ یہ کیسا وقت ہے کہ پتھروں کے درمیان اگر کوئی آدمی زندہ بھی تھا تو اب وہ پتھر بن جانے کی دعائیں مانگ رہا ہے کیونکہ پتھر کو کم ازکم کوئی اذیت تو نہیں ہوتی۔ کبھی میں اپنی اذیتوں کو اپنی زندگی کا نشان سمجھتا تھا۔ میں سمجھتا تھا کہ چونکہ میں تکلیف میں ہوں اس لیے زندہ ہوں لیکن اس تکلیف سے کیا فائدہ جو ایک گونگے کرب کے سوا اپنے ہونے کا کوئی ثبوت نہ دے سکے۔ “</p>
				<p>اے لوگو! میںتمھیں انتشار کی بشارت دیتا ہوں۔ یہ لفظ میںتمھاری لوحِ تقدیر پہ لکھا ہوا دیکھ رہا ہوں، میں دیکھ رہا ہوں کہ تم اور تمھارے شہر اورتمھاری بستیاں اورتمھاری اونچی اونچی بلڈنگیں اورتمھارے چمکتے دمکتے بینک اورتمھاری تفریح گاہیں اورتمھارے شبستان سب انتشار کی آندھیوں میں اڑنے والے ہیں۔ ۔ ۔ میں دیکھ رہا ہوں کہ تم اپنی ساری بے حسی اور شقاوت کے ساتھ خزاں کے زرد پتوں کی طرح تیز ہوائوں میں اڑ رہے ہو اورتمھارے گھروں کی بنیادوں اور دیواروں میں بگولے رقص کر رہے ہیں۔ میں خدا سے ایک ایسی آواز چاہتا ہوں جو انتشار کی زبان بول سکے۔ ہمارا وجود اب صرف انتشار ہی کی زبان سمجھ سکتا ہے۔</p>
			</blockquote>
			<p>یاد رہے کہ یہ ۱۹۸۲ء کے کالم ہیں۔ آج پاکستان اور خصوصاً کراچی کے حالات کے پس منظر میں یہ باتیں عبرانی پیغمبروں کے نوحوں اور پیش گوئیوں کا آہنگ لیے نظر آتی ہیں۔</p>
			<p>اس صورتِ حال کا پورا تخلیقی اظہار تو ان کی طویل نامکمل نظم ”مشرق“ میں ہوا ہے۔ جس کا آغاز ایک ڈرامائی کیفیت کے ساتھ اپنے اندر صدیوں کے تہذیبی تجربے کا دکھ سمیٹے ہوئے ہے:</p>
			<p>کپلنگ نے کہا تھا:</p>
			<p>”مشرق، مشرق ہے</p>
			<p>اور مغرب مغرب ہے</p>
			<p>اور دونوں کا ملنا ناممکن ہے“</p>
			<p>لیکن مغرب، مشرق کے گھر آنگن میں آپہونچا ہے</p>
			<p>میرے بچوں کے کپڑے لندن سے آتے ہیں</p>
			<p>میرا نوکر بی بی سی سے خبریں سنتا ہے</p>
			<p>میں بیدلؔ اور حافظؔ کے بجائے</p>
			<p>شیکسپیئر اور رلکے کی باتیں کرتا ہوں</p>
			<p>اخباروں میں</p>
			<p>مغرب کے چکلوں کی خبریں اور تصویریں چھپتی ہیں</p>
			<p>مجھ کو چگی داڑھی والے اکبر کی کھسیانی ہنسی پر</p>
			<p>رحم آتا ہے</p>
			<p>اقبال کی باتیں (گستاخی ہوتی ہے)</p>
			<p>مجذوب کی بڑہیں</p>
			<p>وارث شاہ اور بلھے شاہ اور بابا فرید ؟</p>
			<p>چلیے جانے دیجے ان باتوں میں کیا رکھا ہے</p>
			<p>مشرق ہار گیا ہے!</p>
			<p>یہ بکسر اور پلاسی کی ہار نہیں ہے</p>
			<p>ٹیپو اور جھانسی کی رانی کی ہار نہیں ہے</p>
			<p>سن ستاون کی جنگ آزادی کی ہار نہیں ہے</p>
			<p>ایسی ہار تو جیتی جا سکتی ہے (شاید ہم نے جیت بھی لی ہے)</p>
			<p>لیکن مشرق اپنی روح کے اندر ہار گیا ہے</p>
			<p>قبلا خاں تم ہار گئے ہو!</p>
			<p>اورتمھارے ٹکڑوں پر پلنے والا لالچی مارکو پولو</p>
			<p>جیت گیا ہے</p>
			<p>اکبر اعظم! تم کو مغرب کی جس عیارہ نے تحفے بھیجے تھے</p>
			<p>اور بڑا بھائی لکھا تھا</p>
			<p>اُس کے کتے بھی اُن لوگوں سے افضل ہیں</p>
			<p>جوتمھیں مہا بلی اور ظل اللہ کہا کرتے تھے</p>
			<p>مشرق کیا تھا؟</p>
			<p>جسم سے اوپر اٹھنے کی اک خواہش تھی</p>
			<p>شہوت اور جبلت کی تاریکی میں</p>
			<p>اک دیا جلانے کی کوشش تھی!</p>
			<p>میں سوچ رہا ہوں، سورج مشرق سے نکلا تھا</p>
			<p>(مشرق سے جانے کتنے سورج نکلے تھے)</p>
			<p>لیکن مغرب ہر سورج کو نگل گیا ہے</p>
			<p>”میں ہار گیا ہوں“</p>
			<p>میں نے اپنے گھر کی دیواروں پر لکھا ہے</p>
			<p>”میں ہار گیا ہوں“</p>
			<p>میں نے اپنے آئینے پر کالک مل دی ہے</p>
			<p>اور تصویروں پر تھوکا ہے</p>
			<p>ہارنے والے چہرے ایسے ہوتے ہیں</p>
			<p>میری روح کے اندر ایک ایسا گہرا زخم لگا ہے</p>
			<p>جس کے بھرنے کے لیے صدیاں بھی ناکافی ہیں</p>
			<p>میں اپنے بچے اور کتے دونوں کو ٹیپو کہتا ہوں</p>
			<p>مجھ سے میرا سب کچھ لے لو</p>
			<p>اور مجھے اک نفرت دے دو</p>
			<p>مجھ سے میرا سب کچھ لے لو</p>
			<p>اور مجھے اک غصہ دے دو</p>
			<p>ایسی نفرت، ایسا غصہ</p>
			<p>جس کی آگ میں سب جل جائیں</p>
			<p>میں بھی! ! !</p>
			<p>مگر چراغ نیم شب کی غزلوں میں اس کا عکس زیادہ شعری تجربے کے ساتھ آیا۔</p>
			<blockquote>
				<verse>
                    غنیم وقت کے حملے کا مجھ کو خوف رہتا ہے
                    میں کاغذ کے سپاہی کاٹ کر لشکر بناتا ہوں
                    پرانی کشتیاں ہیں میرے ملاحوں کی قسمت میں
                    میں ان کے بادباں سیتا ہوں اور لنگر بناتا ہوں				
				</verse>
			</blockquote>
			<p>یا پھر تیز ہوا کے شور والی غزل</p>
			<blockquote>
				<verse>
                    جانے کسی نے کیا کہا تیز ہوا کے شور میں
                    مجھ سے سنا نہیں گیا تیز ہوا کے شور میں
                    کشتیوں والے بے خبر بڑھتے رہے بھنور کی سمت
                    اور میں چیختا رہا تیز ہوا کے شور میں
                    میری زبانِ آتشیں لو تھی مرے چراغ کی
                    میرا چراغ چپ نہ تھا تیز ہوا کے شور میں				
				</verse>
			</blockquote>
			<p>ان کا ایک عجیب شعر یوں ہے:</p>
			<blockquote>
				<verse>
                    محلے والے میرے کار بے مصرف پہ ہنستے ہیں
                    میں بچوں کے لیے گلیوں میں غبارے بناتا ہوں				
				</verse>
			</blockquote>
			<p>افسوس ہے کہ مابعد کی اردو تنقید نے سلیم احمد کو واقعی غبارے بنانے والا سمجھا ہے۔</p>
		</section>
	</body>
</document>