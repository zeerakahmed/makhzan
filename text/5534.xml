<document>
	<meta>
		<title>تاریخ جدید</title>
		<author>
			<name>منشی اسماعیل</name>
		</author>
		<translator>
			<name>جواد ہمدانی</name>
		</translator>
		<original-language>Persian</original-language>
		<publication>
               <name>Bunyad, Volume 5</name>
               <year>2014</year>
               <city>Lahore</city>
               <link>https://gcll.lums.edu.pk/research-publications/bunyad-v-05-2014</link>
               <copyright-holder>Gurmani Centre for Languages and Literature, Lahore University of Management Sciences</copyright-holder>
          </publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>من تصنیف منشی اسماعیل</p>
			<p>در ۱۱۸۵ ہجری</p>
			<p><annotation lang="ar">و تممّ بسم اللہ الرحمٰن الرّحیم بالخیر</annotation></p>
			<p>پاک ہے وہ خدا، لائقِ حمد و ثنا، کہ جس نے آسمان و زمین کو انواعِ مخلوقات سے زینت بخشی اور لسانِ انسان کو انواع و اقسام کے گہرہاے آبدار سے نوازا۔ پس اس عطاے متاعِ عظیم کا قادر بے ہمتا جل جلالہ کی حمد و ثنا میں صرف ہونا لازم بھی ہے اور مناسب بھی۔ شعر</p>
			<blockquote>
				<annotation lang="fa">
					<verse>
	                    منت خدای راکہ کریم و رحیم است
	                    آندم بہ صرف حمد تو آرمہ ہمین بجاست
	                    از قدرت عظیم تو شد ممکن الوجود
	                    کر دی مرا عنایت و دادی ہر آنچہ خواست
	                    ارض و سما و کوہ مشبد تو ساختی
	                    تعمیر جلوہ گاہ کنی بس ز مدعاست				
					</verse>
				</annotation>
			</blockquote>
			<p>(شکر خدا جو کریم و رحیم ہے جو وقت اُس کی حمد میں صرف ہو وہی صحیح ہے، تیری قدرت عظیم سے ممکن الوجود بنا اور جو عنایت تو نے چاہی مجھ پر کی، زمین و آسمان، اور کوہ مُشبد سب تم نے بنائے، تیرے محض ارادے سے حقیقت جلوہ گر ہوتی ہے۔ )</p>
			<p>اور اب نعت رسول اکرم صلی اللہ علیہ وسلم جو حبیب پرورگار اور دستگیرِبندگانِ گنہگار و پریشان حال ہیں اور آپ کے لیے ارادات قلبی حتمی اور واجب ہیں۔ خلاصہ یہ کہ: شعر</p>
			<blockquote>
				<verse>
                    دستگیر عاصی و بدتر تویی
                    جرعہ بخش بر لب کوثر تویی
                    گر نظرداری بسوی حال من
                    لایق تحسین شود اعمال من
                    گرچہ نا کردن بسی می کردہ ام
                    بارگاہ کبریا را بندہ ام
                    روز پرسش پیشگاہ قاضیم
                    آیہ رحمت تویی من عاصیم
                    تو شفاعت کن بروز رستخیز
                    بہر عصیان آبروی ما مریز				
				</verse>
			</blockquote>
			<blockquote>
				<verse>
					(دستگیر عاصی بدتر ہو تم		جرعہ بخش و ساقی کوثر ہو تم
					میرے حال بد پہ ہو گر اک نظر		لائق تحسین ہوں اعمال سب
					گرچہ میں کرتا رہا اتنے گناہ		پر ہمیشہ میں رہا بندہ ترا
					روز محشر میرے قاضی کے حضور		تیری ہوگی رحمت اور میرے قصور
					روز محشر تو شفاعت کر مری		میں سیاہ رو ہوں تو عزت رکھ مری)
				</verse>
			</blockquote>
			<p>اللہ تعالیٰ ایک ایسا قادر مطلق ہے کہ اس کے کمالِ قدرت کا بیان زمین و آسمان کے وسیع و عریض صفحات میں بھی ممکن نہیں اور حضرت رسالت پناہ صلی اللہ علیہ وسلم ایسے پیغمبرِ عظیم الشان کہ آپ کا صرف ایک وصفِ شفاعت بھی ہزاروں دفاترِ امکان میں تحریر نہیں کیا جا سکتا تو مجھ سا حقیر اس مختصر سی تحریر میںکیا رقم کرے گا۔ ناچار راہِ اختصار اختیار کرتے ہوئے اس لامحدود خزانے سے اپنے محدود ظرف کے مطابق یہی پیش خدمت ہے۔</p>
			<p>گیارہ سوپچاسی ہجری قدسی بمطابق۱۱۷۸بنگلہ] ۱۷۷۱ عیسوی [از قضاے قسمت و سزاے معصیت، سینتیس سال کی عمر میں، خداوند نعمت، قوام الدولہ، مسٹر کیلادرسل <annotation lang="en">[Claude Russell]</annotation> بہادر راسخ جنگ دام اقبالہ کے ساتھ ولایتِ انگریز کا ایک سفر پیش آیا اور خداوندنعمت کو جہاز میں اس حقیر کی فارسی کتب پڑھنے کا اتفاق ہوا۔ ایک روز جزیرہ سنتلین <annotation lang="en">[St. Helena]</annotation> کے مقام پر کہ جس کا ذکر بموقع کروں گا یہ بات ذہن میں آئی: شعر</p>
			<blockquote>
				<verse>
                    دل من پیر تعلیم است
                    ومن طفل زبان دانش				
				</verse>
			</blockquote>
			<p>(میرا دل پیر تعلیم ہے اور میں مریدہوں۔ )</p>
			<p>واقعہ کچھ یوں ہے کہ اس سے قبل کتاب مفتاح الاصول کی تالیف میں کہ جو قانون منشی گری اور اس کے فوائد سے متعلق ہے قیمتی اوقات صرف ہو چکے ہیں اور <annotation lang="ar">الحمدللہ</annotation> کہ مرغوب خاطر اور منظور نظر قرار پائی ہے اور اکثر لوگ اس سے مستفید اور لطف اندوز ہو چکے ہیں اور اس تحریر پر توجہ بھی دی جاتی ہے؛ کیوں نہ سرکار کی اس نوکری میں اپنے احوال اور اس دیار کی کیفیت کو شروع سے آخر تک مروج، سلیس، سادہ اور مفیدعبارت میں تحریر کر کے اپنے آقا کے ذوقِ مطالعہ کے لیے پیش کروں اور بنگال واپسی پر اسے ضبطِ تحریر میں لے آئوں۔ اس امید کے ساتھ کہ مبتدیوں کے لیے مفید اور اہلِ سخن کے لیے ”تاریخِ جدید“ کی مانند ہوگی۔ <annotation lang="ar">واللّٰہ المستعان علی ماتصفون</annotation> لیکن بزرگان عالی ہوش ورمز شناسانِ خطا پوش سے توقع ہے کہ اگر دوران مطالعہ اس ناقص تحریر میں کوئی سقم ملاحظہ ہو تو اماالسائل فلاتنھر کے مصداق اصلاح ضرور فرمائیں کیونکہ <annotation lang="ar">ان اللّٰہ لایضیع اجرالمحسنین</annotation> اس اجمال کی تفصیل یہ کہ گیارہ سو تراسی ہجری بمطابق ۱۱۷۷ بنگلہ] ۱۷۶۹ئ [، بارش کے نہ ہونے کے سبب ضلع بنگالہ کی ربیع و خریف کی فصل ضائع ہو گئی اور کیڑوں اور مٹی سے آلودہ چاول، ایک روپیہ کے تین آثار کے بھاؤ پرمرشد آباد، کلکتہ، ہوگلی، بردوان اور اطراف کے علاقوں کے بازار میں پہنچا۔ اور وہ بھی یوں کہ امیروں کے لیے بھی حاصل کرنامشکل تھا؛ بیچارے غربا و فقرا کی تو خیربات ہی کیا۔ غرض یہ کہ ایسے حالات تھے کہ خدا کسی کو بھی ایسے حال میں مبتلا نہ کرے اور ایسی قیامت سے اپنے بندوں کو دور رکھے۔  شعر</p>
			<blockquote>
				<verse>
                    بود سالی کہ دانہ پنہان شد
                    عالم کاینات ویران شد
                    مرگ از محنت شبا روزی
                    ناتوان و ضعیف و حیران شد				
				</verse>
			</blockquote>
			<p>(ایسا سال تھا کہ دانہ نظر نہ آتا، عالم کائنات ویران ہو گیا، موت دن رات کی مشقت سے ناتوان و ضعیف و حیران ہو گئی۔ )</p>
			<p>یہ سب حالات جو ہم نے دیکھے، خود اپنی ہی بداعمالیوں کا نتیجہ تھے اور آسمان کی یہ کج رفتاری، جس سے ہم دوچار ہوئے، خوداپنے ہی افعال کی سزا تھی۔ شعر</p>
			<blockquote>
				<annotation lang="fa">
					<verse>
						عاقل نہ ای ازان ز فلک شکوہ می کنی
						ورنہ فلک مسخر فرمان آدم است				
					</verse>
				</annotation>
			</blockquote>
			<p>(آسمان سے گلہ عقلمندی نہیں ہے، آسمان تو انسان کے حکم کا تابع ہے۔ )</p>			
			<p>خدایا! ہمیں اپنے نفسوں اور اپنے اعمال کی پلیدیوں سے محفوظ رکھ!</p>
			<p>اس سے ایک سال پہلے، اس حقیر نے روزگار کے سلسلے میں کلکتہ میں دو تین مہینے رہائش اختیار کی تھی اور اپنے زمانے کے فضلا کی خدمت میں حاضری دی۔ باوجود اس کے کہ میں نے گریہ وزاری اور التماس و تمنا کے ساتھ اپنی تحریریں انھیں پیش کیں، کسی نے ایک حرف مطالعہ کرنے کی زحمت بھی گوارا نہ کی۔ شعر</p>
			<blockquote>
				<verse>
                    نالہ ہر چند کار گر باشد
                    چکند با دلی کہ سنگین است				
				</verse>
			</blockquote>
			<p>(نالہ و زاری کا اثر ہوتا ہے لیکن سنگ دل پر نہیں۔ )</p>
			<p>تب میں اپنے کیے پر سخت پشیمان ہوا اور فطرت انسانی کے تحت اپنے آپ کو لعنت و ملامت کی۔ اسی وقت غیب سے جیسے کچھ پندونصائح بصورت الہام نصیب ہوئے کہ جھوٹی شان وشوکت پر بھروسہ نہ کر اور ہر لمحہ کو آخری سمجھ اور رسوائی کا ڈھول گلے باندھنے کی ضرورت نہیں اور پست صفت اہل دنیا سے توقع مت رکھ کیونکہ ادھوری اور ناقص عطا سے دلبستگی اچھی نہیں۔ بالکل ایسے ہی جیسے زکام کی چھینک کو علامت رحمت نہیں سمجھا جا سکتا، لذائذنفسانی کی پیروی کو ترک کرنے کی کوشش کرو کہ وہ حسرت و نادانی کا موجب بنتی ہے۔ اپنا کام خداے بزرگ کے حوالے کرو اور چند روزہ حیات مستعار کو قناعت سے گذارو۔ حیف صد حیف، افسوس ہزار افسوس۔</p>
			<blockquote>
				<verse>
                    این شکم بی ہنر پیچ بہ پیچ
                    صبر ندارد کہ بسازد بہ ہیچ				
				</verse>
			</blockquote>
			<p>(یہ پیچ در پیچ، بے ہنر پیٹ ہے، صبر اتنا کہاں کہ قناعت کرے۔ )</p>
			<p>بس وہاں سے مرشد آباد آگیا اور کچھ عرصہ مختصر سا کام کیا۔ پھرآب و دانہ کی کشش نے جہانگیر نگر کھینچ لیا۔ کچھ وقت وہاں گذرا، اس کے بعد دوبارہ مرشد آباد آن پہنچا۔ پھر خیال آیا کہ آخر کب تک ان معمولی کاموں میں مشغول رہوں گا اوریوں ہی عمر عزیز کو ضائع کرتا رہوں گا۔ حصول آخرت کی سعادت کے لیے اپنی مساعی واستطاعات کوکب تک بروے کار نہیں لائوںگا اور تلاش معاش میں یوں ہی تضیع اوقات میں مصروف کار رہوں گا؟</p>
			<p>دوسری جانب انگریز صاحبان بڑے نوکر پرور واقع ہوئے ہیں اور اپنے ملازموں کی فلاح و بہبود کو ملحوظ خاطر رکھتے ہیں، جیسا کہ قحط کے سال کے حوالے سے میں نے خود اپنی آنکھ سے ایک چٹھی دیکھی اور گرد وپیش سے بھی یہ بات سنی گئی تھی کہ جب تک غلہ مہنگا رہا، نوکروں کو پندرہ آثار فی روپیہ کے حساب سے سرکار چاول دیتی رہی اور یوں ملازمانِ سرکار، بدبختی اور پریشان حالی کے زمانے میں بھی ان آفات سے محفوظ رہے۔ اس طرح سرکار کے تمام ملازم فکر فاقہ سے آزاد ہیں اور حتی المقدور خوش و خرم زندگی گذار رہے ہیں اور سرور و شادمانی ان کا نصیب ہے۔ حسبِ حال صلاح اسی میں ہے کہ میں بھی سرکار کے نوکروں کی صف میں شامل ہو جائوں شاید اسی بہانے خدا کافضل شاملِ حال ہو جائے اور بہبودِ مقصود کی کوئی صورت نکل آئے۔ سو اسی ارادے سے موتی جھیل کے مقام آیا۔ صاحب کرم و عطا و جود و سخا، مرجع مکارم اخلاقِ حمیدہ ومجمع اوصاف پسندیدہ، شیرازہ بند مجموعہ کار ممتحن، فخر الدولہ مسٹرداوید اندرسن <annotation lang="en">(David Anderson)</annotation> بہادرجنگ دام اقبالہ کہ جن کی ذات پُر برکات کے کاندھوں پر جنت البلاد صوبہ بنگالہ کے معاملات نظامت کی دستاویزات کی ترجمہ نویسی کی ذمہ داری تھی، آپ کی ملازمت نصیبِ بندہ ہوئی۔ اکثر اوقات حاضر رہا کرتا تھا۔ صبح سے دوپہر تک کمپنی سرکار اور دیگر صاحبان کے منشیوں کی دکان پر؛ جو کہ موتی جھیل کے کنارے مولسری کے ایک درخت نیچے ایک خاک آلودہ چٹائی پرتھی، بیٹھ کر خوش گپیاں کرتا اور ہر حوالے اور ہر طریقے سے اس مجلس کو آراستہ کرتا لیکن مثلِ معروف کے مصداق: شعر</p>
			<blockquote>
				<verse>
                    چو در بستہ باشد چہ داند کسی
                    کہ گوہر فروش است یا پیالہ ور				
				</verse>
			</blockquote>
			<p>(جب دروازہ بند ہو تو کیا معلوم کہ باہر گوہر فروش ہے بھکاری؟)</p>
			<p>لہٰذا صاحب بہادر اس حقیر کی صلاحیتوں سے آگاہ نہیں ہو پاتے تھے اور مجھے بھی ان عام منشیوں کی طرح سمجھتے تھے کہ جو منشی گری کے ہنر سے ناواقف؛ یعنی موجز اور سجع اور عاری میں فرق کرنے سے قاصر اورطبقاتِ اعلیٰ واوسط و ادنیٰ و مساوی کے مرتبوںسے لاعلم ہوتے ہیں اور تھوڑی بہت فارسی کتب پڑھ کر صاحبوں کو سکھا دیتے ہیں۔ وہ مجھے بھی ملا دو پیازہ کے بقول ”چوزے پالنے والا مولوی“ سمجھتے تھے۔ دوسری جانب حقیر کو بھی وقت نہیں ملتا تھا کہ منشی گری کے لیے درکار خدمت گزاری اور سلیقہ شعاری کوظاہر کر کے اپنے ہنر کا اظہار کر سکے اور جس طرح کہ ہونا چاہیے اس طرح اپنے کام کی طرف ان کی توجہ مبذول کروا سکے۔ اس مقصد کے حصول کی فکر نے کوئی مہینہ بھر مجھے پریشان کیے رکھا اور اکثر اوقات انھی تفکرات کے بحر عمیق میں غوطہ ور رہتا یہاں تک کہمرشد آباد کے بڑے صاحب مسٹر الکسندر <annotation lang="en">(Alexander)</annotation> کو موتی جھیل سے چوان پور باغ جانے کا اتفاق ہوا۔ مسٹر اندرسن صاحب بھی، جو ان کے معتمدِ خاص تھے، آپ کے ہمراہ تشریف لائے اور اسی صبح اس باغ میں ایک ایسا اتفاق رونما ہوا کہ جس سے نیک و بد کی تمیز ممکن ہو سکی۔</p>
			<p>نواب مبارز الملک، معین الدولہ، خان خاناں، بہادر مظفر جنگ، نشاط باغ سے اور مسٹر جان گراہیم <annotation lang="en">[John Graham]</annotation> صاحب و دیگر صاحبان جو کہ امورِ مملکت کی مجلسِ مشاورت میں شریک تھے، مداپور اور موتی جھیل سے وہاں تشریف لائے۔ قسمت کا کرنا ایسا ہوا کہ اس روز سرکار مسٹر اندرسن صاحب کا منشی بوجہ بیماری و بہ سبب جرا حتِ کفل گھوڑے پر بیٹھنے سے قاصر تھا اور یہ کام میرے ذمے قرار پایا۔ حقیر نے منشی مذکور کے اخلاص کی لاج رکھتے ہوئے یہ ذمہ داری قبول کی، کیوں کہ ایک اچھے شخص کی دوستی ایک دنیا کی دوستی ہے، ایک اچھے آدمی سے آشنائی ایک دنیا سے آشنائی ہے۔</p>
			<p>اسی وقت بازاری نان و پنیر نوشِ جاں کیا اور دن کے پہلے پہر روانہ ہو گیا۔ میرے وہاں پہنچنے سے پہلے ہی داروغۂ خدمتِ پشت بندی اور مسٹر بوتن صاحب، جو کہ پرگنہ کے عہدیدار تھے، کے آدمیوں کے بیچ تنازعہ رونما ہو چکا تھا اور اس سبب فریقین میں مخاصمت پیدا ہو چکی تھی اور اسی دوران مسٹر معزالیہ کا ایک بندہ اپنی زندگی سے ہاتھ دھو بیٹھا تھا۔ مذکورہ داروغہ کی عرضی اور مسٹر موصوف کا خط دونوں ہی صاحب کرم فرما فیض بخشِ بے انتہا، گوہرِ یکتا، دُرجِ محاسن مسٹر اندرسن کے حضور پیش کر دیے گئے تھے تاکہ فارسی اصل کو انگریزی اور انگریزی مضمون کو فارسی میں لکھ لکھوا کر جلد ارسال کریں اوریوں نواب صاحب سے اس معاملہ کا سوال و جواب کیا جا سکے۔ صاحب موصوف، مسٹرالکسندر صاحب کی تاکید اور دوسری جانب کسی معاملہ رس منشی کے حاضر نہ ہونے کے سبب متردد تھے۔ اس لمحے بندہ آپ کے حضور پہنچا اور سلام عرض کیا۔ فوراً طلب فرمایا اور مذکورہ عرضی سپردِبندہ کی اور فرمایا کہ اس کی حقیقت سے آگاہ کیا جائے۔ شعر</p>
			<blockquote>
				<annotation lang="fa">	
					<verse>
	                    شکر خدا کہ ز بخت کار ساز
	                    کاری کہ ساختم ز خدا شد میسرم				
					</verse>
				</annotation>
			</blockquote>
			<p>(شکر خدا کہ بخت کار ساز کی مدد سے جو مطلوب تھا خدا سے حاصل ہوا۔ )</p>
			<p>بندے نے ایسا ہی کیا اور جتنا جلد ممکن تھا انگریزی بھی لکھوا ڈالی اور بعد میں انگریزی متن جو کہ صاحب موصوف نے بتایا تھا اس کامسودہ تیارکیا اور فوراً صاف اور واضح بند افشاں پر لکھ دیا۔ آپ نے اس پر نظر ثانی فرماتے ہوئے الکسندر صاحب کے ہاتھ میں تھما دیا۔ تقریباً دن کے سوا دو بجے تھے؛ صاحبان مشغولِ طعام ہوئے اور دربار برخاست ہو گیا۔ بندہ بھی رخصت ہوا اور اپنے مکان پر چلا گیا۔ شکر خدا کہ اس روز سے صاحبِ موصوف کو میں نے اپنی جانب بیشتر متوجہ پایا اور اکثر لکھنے پڑھنے کے معاملات میں مخاطب فرماتے۔ اس بات کو پورے دو مہینے نہ گذرے ہوںگے کہ حسنِ اتفاق سے کلکتہ سے مونگیر کی سیر کی غرض سے آنے والے قوام الدولہ مسٹر کیلاد رسل بہادر راسخ جنگ موتی جھیل تشریف لائے اور ایک روز صاحب مکرم الیہ رفعت نصیب سے کہا کہ کسی ایسے منشی کومیرے لیے مقرر فرمائیں کہ جو ولایت تک ساتھ جا سکے، ضمناً قدرے لیاقت کا حامل بھی ہو۔ اور پھر وہ مونگیر کی سمت روانہ ہو گئے۔</p>
			<p>درگاہِ الٰہی کا یہ گنہگار بندہ سرے سے آگاہ نہیں تھا۔ ایک روز سرکار فیض بخش و کرم فرما کے منشی نے اس نوکری کی بابت مجھ سے استفسار کیا۔ حقیر نہایت تامل و تفکر میں مبتلا ہو گیا کیوں کہ خیال آیا کہ یوں عالمِ قناعت اور اداے رسمِ شریعت سے سینکڑوں مراحل دور ہو جائوں گا اور وقت کا ضیاع اور محبتِ دنیا ہزار گنابیشتر ہو جائے گی جیسا کہ مولوی شیراز رحمت اللہ علیہ کافرمان ہے: شعر</p>
			<blockquote>
				<verse>
                    رزق ہر چند بے گماں برسد
                    شرط عقل است جستن ازو رہا				
				</verse>
			</blockquote>
			<p>(رزق چاہے بے گمان ہی کیوں نہ آئے، اس سے رہائی ہی عقلمندی ہے۔ )</p>
			<p>لیکن حالت گدائی سیصرفِ نظر کرنا اوربعد میں ہاتھ ملنا بھی میسر روزی سے ہاتھ دھونے کے مترادف ہے؛اور سرکار کرنیل بیج صاحب کی نوکری کی طرح بعد میں افسوس کرنا نادانی ہے۔ مسٹر کاکس صاحب تین روز تک کلکتہ میں زحمتیں اٹھاتے رہے۔ حقیر اس ڈر سے کہ مندراج تک جہاز پر جانا ہوگا یہ زحمت گوارا نہیں کر رہا تھا۔ بالآخر ایک اور شخص اس کی جگہ چلا گیا اور دو سال کے بعد وہ شخص، جس نے دنیا کی کوئی چیز نہیں دیکھی تھی، کیا کچھ نہیں دیکھ آیا اور انواع و اقسام کی چیزیں گھر لے آیا اور پھر کسی نوکری کا محتاج نہ رہا۔ </p>
			<p>دوسری طرف اگر اس ذمہ داری کو قبول کرتا ہوں تو پدر بزرگوار بوڑھے ہو چکے ہیں اور جو دو بھائی ہیں وہ ابھی اپنے آپ سے بے خبر ہیں کسی اور کا کیا خیال رکھیں گے۔ میرا اپنا ایک چھوٹا بیٹا ہے جس کی ماں دنیا سے رخصت ہو گئی ہے۔ اس بے چارے کی پرورش کون کرے گا؟ اس کے سر پر لطف و مہربانی کا ہاتھ کون رکھے گا؟ خدا جانے اس دور دراز کی نوکری میں اس کی رضاے مقدس ہوگی یا عسرت و تنگی! اس طرح کے اندیشے اور خیالات کے ہاتھوں مجبور ہو کر میں نے جواب دے دیا کہ مجھ سے یہ نہ ہو پائے گا۔ اس کے بعد کئی منشی اس نوکری کے حصول کی غرض سے حاضر ہوتے لیکن صاحبانِ مشکل پسند کے معیار پر پورے نہ اترنے کے سبب مایوس ہو کر لوٹ جاتے۔ یہ حقیر بھی کسی حال میں خوش نہ تھا۔ جس روز کیلادرسل بہادر صاحب راسخ جنگ مونگیر سے واپس تشریف لائے تھے اس نحیف الخلقت کے کان میں خبر پڑ چکی تھی۔ لیکن رات میںکہیں نہ گیا۔ پشیمانی میں خلوت خانۂ دل میں بیٹھا بیکاری اور قرض داری کے بارے اور والد بزرگوار کے مشکل حالات کے بارے سوچ رہا تھا۔ جب مہنگائی کاسال] یعنی قحط [تھا تو خانہ داری کے اسباب جن میں قیمتی برتن اور سونے چاندی کے زیورات، قالین اور دیگر اشیاے قیمتی شامل تھیں، سب بیچ بٹا کر اپنے لواحقین کی ضروریات پوری کیں اور قلت مال کے باوجود اپنی میراث میں سے مجبوراً کچھ خرچ کر کے اپنے عزیزو اقربا کو بھی فاقوں سے نکالا۔ مجھے اس بات کا شدید افسوس ہو رہا تھا کہ میں نے ان ایام سخت و صعب میں بھی اپنی شکم پروری کے علاوہ کسی طور پر خدمت کی سعادت حاصل نہ کی۔</p>
			<p>اسی عالم حیرت و افسوس میں گم تھا کہ چھ بجے رات حضور الطاف معمور، گلستانِ مہر و محبت کی بہار، باغِ شفقت و قدر دانی کے سروِموزوں، غریب پروری میں بے مثال، صدر نشینِ محفلِ کرم، شفا بخشِِ پریشان حالاں، مسٹرداوید اندرسن کا، خدا انھیں سلامت رکھے، ہرکارہ آیا اور اس روسیاہ کو فی الفور طلب کیا۔ حقیر نے فوراً لباسِ در بار پہنا اور صاحبِ موصوف کی جانب گیا۔ فرمایا کہ قوام الدولہ مسٹر کیلاد رسل بہادر راسخ جنگ کو ایک منشی چاہیے کہ جو ان کے ہمراہ ولایت جا سکے۔ بڑی مناسب اور معقول ملازمت ہے اور میں آپ کو اس کے لائق جانتا ہوں۔ آپ کو مقرر کیا جاتا ہے کہ ان کے ہمراہ جائیں۔ حقیر سوچ میں پڑ گیا اور اپنے حالات پرنظر دوڑائی اور خوب سوچ بچار کے بعد اس نتیجہ پر پہنچا کہ بے روزگاری کا چاقو ہڈی تک پہنچ چکا ہے] بات آخر کوآن پڑی ہے [اور اس طرح وقت کا گذرنابھی بہرحال پریشانی ہی کا باعث ہوگا۔ یہاںرہ کر ذلت اور رسوائی کی زندگی گذارنے سے بہتر ہے کہ اس خطرناک سفر کی تکلیف برداشت کر لی جائے۔ اور اس شعر کے مطابق:</p>
			<blockquote>
				<verse>
                    کارساز ما بفکر کار ما
                    فکر ما در کار ما آزار ما				
				</verse>
			</blockquote>
			<p>(جب ہمارا کارساز ہماری فکر کر رہا ہے تو پھراپنے کام کی خود فکر کرنا ہمارے لیے باعث آزار ہے۔ )</p>
			<p>اور یوں خداے کریم کے کرم پر بھروسہ کرتے ہوئے میں اس نوکری کے لیے تیار ہو گیا اور عرض کیا کہ آپ کی عنایت ہے اور اگرمجھیاس خدمت کے قابل سمجھیں تو میں حاضر ہوں۔ اگلی صبح کہ جب جمادی الثانی کی دسویں تاریخ اور مالکِ خلق، حامیِ اسلام، شاہ عالم بادشاہ غازی کی، خدا ان کی حکومت اور عدل و احسان سدا قائم رکھے، تخت نشینی کا بارھواں سال اور ماہِ ستمبر کی بارہ تاریخ تھی، قوام الدولہ مسٹرکیلادرسل بہادر راسخ جنگ، خدا ان کا اقبال قائم رکھے، باغ چوان پور سے موتی جھیل تشریف لائے اور اس حقیر کو آپ کی ہمراہی کی سعادت نصیب ہوئی۔ سو روپیہ مشاہرہ مقرر ہوا۔ خداوندنعمت کلکتہ روانہ ہو رہےتھے۔ فرمایا کہ بندہ بھی ہم رکاب ہو۔ بندے نے اتنی جلدی جانا ممکن نہ سمجھا لہٰذا معذرت کی اور آپ نے مزاج مبارک و طبیعت نیک کے مطابق میری معذرت قبول فرمائی۔ آپ رات کے وقت چوان پور باغ تشریف لے گئے اور اگلی صبح مزید سفر جاری رکھتے ہوئے کوئی سات آٹھ دنوں میں کلکتہ داخل ہوئے۔ اس حقیر وبے بضاعت نے، جو کہ موتی جھیل پر تھا، گنجِ فضل و کرم مسٹرداوید اندرسن سے کچھ رقم لے کر اپنی ضروریات پر خرچ کی اور کچھ زادِ راہ بھی ساتھ لیا اور وہاں سے صاحب موصوف دام الطافہ کی عنایت کردہ کشتی کے ذریعے کلکتہ کی جانب روانہ ہو گیا۔ میرا غریب خانہ گنج کلنا کے راستے میں مغرب کی سمت تین کروہ کے فاصلے پر ساتکام سے متعلقہ چکلہ بردوان کے موضع رسول پور میں ہے جو کہ جنت البلاد بنگالہ کے مضافات میں واقع ہے۔ کشتی کو مذکورہ کنج کے پانی کے کنارے چھوڑا اور اس کی حفاظت و حراست پر وہاں کے داروغہ کو مامور کیا اور میں خود خیر و برکت کے حصول اور انھیںاطلاع دینے کی غرض سے، والد بزرگوار کے حضور حاضر ہوا۔</p>
			<p>اول قدم بوسی کی سعادت حاصل کی اور پھر اپنی نوکری کے حوالے سے مطلع کیا اور اجازت طلب کی۔ آپ نے دعا فرمائی کہ اللہ تبارک و تعالیٰ اس نوکری کو مبارک فرمائے، صاحب اقبال کی خدمت کے شجر سے حصولِ درجات اور فلاحِ حال و مستقبل کا ثمرہاتھ آئے اورخدا تعالیٰ اپنے خاص فضل و کرم اور بندہ پروری سے مجھے بخیریت ولایت پہنچائے اور خیر و عافیت سے واپس لائے تاکہ ان منتظر آنکھوں کو لقائے مکرر سے نورِ تازہ نصیب ہو اور اسی عظیم نعمت کاخدائے منعم کے حضور اپنی زبان اور ہاتھوں سے سو سو شکر ادا کروں۔</p>
			<p>دو روز اسی طرح دعائوں کے تبادلے میں گھر ہی میں گذرگئے۔ پھرخود کو حوالۂ خدا کیا اور اپنے تمام عالی مرتبت بزرگوں اور غم گساربھائیوں سے وداع ہوا اور کنجِ مذکورہ پہنچ کر] کشتی پر [سوار ہو گیا۔ ملاحوں اور مانجھیوں کا تعلق جہانگیر نگر سے تھا اور ضلع کلکتہ کے دریائی راستوں اور طور طریقوں سے بے خبری کے سبب کشتی کو درست نہیں چلا رہےتھے۔</p>
			<p>موضع بارہ نگر کے برابر] ساتھ [پانی میں تلاطم آیا اور حسب روایت، کہ جس طرح ہر مہینے میں ہوتا ہے، پورے دریا کا پانی تہہ و بالا ہو گیا جس کی وجہ سے ساری کشتی متزلزل ہو گئی اور اہل کشتی سبھی اپنے ہوش و حواس کھو بیٹھے لیکن درگاہ الٰہی کا یہ گنہگار کہ جو ولایت کی جانب عزم سفر کیے ہوئے تھا، اس نے اپنے ہوش و حواس کو برقرار رکھتے ہوئے، اپنا سارا ذکر وفکر اس حقیقی کشتی بان کی جانب مبذول رکھا۔ شکر خداے کریم کہ اس نے جلد ہی اس بلاے عظیم سے رہائی بخشی اور ہمیں ساحل کلکتہ پہنچایا۔ شعر</p>
			<blockquote>
				<verse>
                    ای خدا قربان احسانت شوم
                    این چہ احسانست قربانت شوم				
				</verse>
			</blockquote>
			<p>(اے خدا تیرے احسان کے قربان جائوں، یہ کیسا احسان ہے تجھ پر قربان جائوں۔ )</p>
			<p>جب مورو چوک پہنچے اور ابھی کشتی رکی بھی نہیں تھی، کہ باران رحمت کا آغاز ہو گیا اور تمام رات اور دن بغیر کسی وقفے کے بارش کا سلسلہ جاری رہا۔ یہاں تک کہ کشتی سے اترنا مشکل ہو رہا تھا۔ جب صبح ہوئی اور بارش ذرا تھمی تو یہ حقیر، خداوندنعمت کی ملازمت اور قیام کی غرض سے کشتی سے اترا۔ شکر خدا کہ بطریقِ احسن مقصود حاصل ہوا اور بغیر درخواست کے اس خاک نشین پردیسی کو ایک شان و شوکت کی حامل عمارت میں رہائش عنایت فرما دی گئی اورگندم نما جو فروشوںکی آنکھوں کے سامنے، کہ جو لاعلاج مرض میں مبتلا تھے اور اپنی معمولی دارائی کے سبب کسی کو خاطر میں نہ لاتے تھے، اس حقیر کو امتیاز بخشا گیا۔ اس عالی شان مکان میں تقریباً دو ماہ رہائش نصیب ہوئی اور کبھی کبھی تو کثرت خوشدلی سے بادشاہی کا احساس ہونے لگتا۔ کیونکہ راحتِ دنیا ہمیشہکے لیے تو کسی کو بھی نصیب نہیں ہوئی، تھوڑے ہی عرصے میں صورتِ حال بدل گئی اور جانکاہ اور دشوار سفر پیش آگیا۔ ماہ شعبان معظم کی بیسویں شب، بمطابق ستائیس نومبر، خداوند نعمت مقام کلکتہ سے عازمِ سفر ہوئے اور باغ موچی کھولا میںجلوہ افروز ہوئے۔ آپ کا سفینہ اور دیگر ضروری سامان کی حامل کشتیاں باغ مذکور کے پاس فراہم کی گئیں۔</p>
			<p>حقیر نے بھی اپنی کشتی، سواری خاص کے پاس لگوائی اور شب ذاتِ حي و قدیر کی تسبیح و تہلیل میں گذاری۔ صبح تقریباً ڈیڑھ بجے ہم قلعہ بججیا کے برابر پہنچے اور دو بجے کے قریب کشتی سے اترے اور صاحبان قلعہ دار سے مصافحہ و معانقہ عمل میں لائے اور دن کا کھانا بھی وہیں تناول کیا۔ عصر کے وقت احقر تیار ہوا اور صاحبان میں سے ہر ایک باری باری جلوہ افروز ہوئے۔ ان کے تینوں اطراف تختِ زمین سبز گھاس کے فرش زمردی سے گھرا ہوا تفاخر کر رہا تھا۔ عطر آمیز پھولوں کی خوشبو قصر دماغ کو معطر کر رہی تھی۔ شعر</p>
			<blockquote>
				<verse>
                    لالہ زاری کہ ازو روی تمنا رنگین
                    سبز زاری کہ ازو چشم تمنا روشن				
				</verse>
			</blockquote>
			<p>(ایسا لالہ زار کہ اس سے روے تمنا رنگین اور ایسا سبزہ زار کہ اس سے چشمِ تماشا روشن ہو جائے۔ )</p>
			<p>رات وہیں کشتی پر گذارنے کا اتفاق ہوا۔ صبح نقارۂ کوچ بجایا گیا۔ رات رستے میں ہی گذری۔ مذکورہ مہینے کی بائیس تاریخ بروز اتوار بمطابق اول ماہ دسمبر ۱۷۷۱ء یعنی سترہ سو اکہتر عیسوی علیہ السلام ہم ہجلی پہنچے اور خدا پر توکل کرتے ہوئے ولایتی جہاز پر سوار ہوئے۔ صاحبان کے سامان کی منتقلی اور جہاز کے امور کی انجام دہی میںدو روز صرف ہوئے۔ اسی مہینے کی پچیس تاریخ اورماہ عیسوی کی تین تاریخ بروز پیر صبح صادق کے سعد وقت میں جہاز کا لنگر اٹھا دیا گیا اور جہاز راہیِ ولایت ہوا۔ سب اپنے متعلقہ کاموں میںمصروف ہو گئے۔ اس حقیر پر تقصیر، خطاکار و گناہ گار اور حضرت رسالت مآب <annotation lang="ar">ﷺ</annotation> کی شفاعت کے امیداوار نے خداوند نعمت کی عنایت کردہ جگہ پر اقامت کی اور روز و شب یہی ترانہ زبان پر جاری رہا: شعر</p>
			<blockquote>
				<verse>
                    ما کارِ خویش را بخداوند کار ساز
                    بسپردہ ایم تا کرم او چہ ہا کند				
				</verse>
			</blockquote>
			<p>(ہم نے اپنا کام خداوندِ کارساز کے سپرد کیا، دیکھتے ہیں کہ اب اس کا کرم کیا ہوتا ہے۔ )</p>
			<p><annotation lang="ar">الحمدللہ </annotation>! فضل الٰہی کی تمام صورتیں مہیا تھیں۔ سوائے ماہ مبارک رمضان کے روزو شب کی برکات اور نماز پنچگانہ کے ثواب سے محرومی کی حسرت اور دکھ کے، اور کوئی پریشانی نہیں تھی۔ لیکن قضا کے ساتھ لڑا نہیں جا سکتا مجبوراً شیوۂ تسلیم و رضا اختیار کیا اور صبر و شکرکیا۔</p>
			<p>رحمت و مرحمت خدا کے منتظرین کی اعانت اور دلداری کے لیے بادِ موافق چلتی رہی] موسم ٹھیک رہا [اور جہاز رانی میں ممد رہی اور دو ماہ اور بارہ روز میں، ذیقعدہ کی دس اور فروری کی پندرہ تاریخ بروزپیرکو، کہیپ کدوب <annotation lang="en">[Cape of Good Hope]</annotation>  پہنچے جو ولندیزیوں کا مسکن ہے اورکلکتہ سے چھ ہزار ولایتی کروہ کے فاصلہ پر واقع ہے۔ خداوندنعمت دام اقبالہ سہ پہر کے وقت دیگر صاحبان کے ہمراہ جہاز سے اترے اور ایک ولنذیری افسرکے گھر میں تشریف فرما ہوئے اور جہاز کی تکالیف کے ازالے میں مصروف ہو گئے اور ایک صاف ستھرا الگ مکان مجھے بھی مرحمت فرمایا۔ وہاں بارہ روز خوشی و خرمی میں گذرے اورعالی جاہ خداوند نعمت کے ہمراہ کوچ پر سوار ہو کر اس علاقے کے پہاڑوں کے دامن میں، جو کہ سات آٹھ کوس کے علاقے پر مشتمل ہے، سیر وسیاحت کی اور اس خوبصورت علاقے کے انگور، انار، انجیر، سیب، شہ توت، بادام اور دیگر تروتازہ پھلوں اور قسم قسم کے ذائقوں سے لطف اندوز ہوئے۔ بہت سی مخلوقات عجیب الخلقت، کہ کبھی ان کا وہم و خیال بھی نہ آیا تھا، وہاں پر آنکھوں سے دیکھنے کا اتفاق ہوا۔ ساکنانِ کوہ کو دیکھا جو کہ عجیب و غریب لباس پہنتے ہیں۔ گوکہ اس کا اظہار نادرہ گوئی تو نہیں لیکن اپنے آبائی شہر کے خلوت گزین افراد کے لیے اور خواہش مندوں کی کدورت کی آگ کو بجھانے کی غرض سے اس نادر لباس کا ذکر کیا جا رہا ہے۔ ایک وجب طولانی، پشم کی طرح کی پوست میں مردانہ اعضا کو رکھتے ہیں۔ چشم حیوانی کے رگ و ریشہ سے بنی رسّی اپنی کمر کے گرد باندھ لیتے ہیں اور اس کے اوپر ایک اور پوست کو، جس کی بدبو انسان کے دماغ کو مکدر کر دے، پشت سے باندھے لٹکا دیتے ہیں۔ ان کالباس یہی ہے اس کے علاوہ کچھ نہیں پہنتے۔ ان کی خوراک کچا دودھ اور ناگوار گوشت ہے۔ اگرچہ ان کی رنگت کالی سیاہ ہے لیکن حبشیوں سے کم ہے اور بے رونق بھی۔ وہ پہاڑ، جہاں ان کا مسکن ہے، ولنذیریوں کے تصرف میں ہے کیونکہ وہ سب رعایا اور غلاموں کی طرح ان کی خدمت اور کاموں کی انجام دہی کے لیے ہر وقت آمادہ دکھائی دیتے ہیں۔ اسی طرح کے عجائب و غرائب وہاں بکثرت دیکھنے میں آئے اور وہاں پر رہن سہن کے طور اطوار کی بابت کافی کچھ دریافت کیا، لیکن یہاں ان تمام باتوں کا تذکرہ طول کلام ہوگا کیونکہ اصل مقصد سفرنامۂ ولایت ہے لہٰذا تفصیلات کو قلم زد کرتے ہوئے حسبِ موقع و محل صرف قابلِ ذکر خوبیوں اورخامیوں کے مختصر بیان پرہی اکتفا کرتا ہوں۔</p>
			<p>اب ذیقعدہ کی اکیس اور فروری کی ستائیس تاریخ پر آتے ہیں۔ خداوند نعمت دام اقبالہ نے حکم دیاکہ اثاثۂ سرکار کو ساتھ لیے جہاز پر پہنچوں اور اپنی جگہ متمکن ہو جائوں۔ بندے نے ایسا ہی کیا۔ صبح آپ خود تشریف لائے۔ وہ دن اور وہ رات لنگر اٹھانے اور دیگر کاموں میں گذر گئے۔ دوسرے روز سہ پہرکے وقت روانہ ہوئے، کیونکہ ہوا حسبِ خواہش، مسلسل چل رہی تھی۔ چودہ روزمیں، ذی الحج کی آٹھویں کو، بمطابق تیرہ مارچ بروز جمعہ بوقت صبح مذکورہ جزیرہ سنتلین <annotation lang="en">[Saint Helena]</annotation> جو کہ وہاں سے ایک ہزار پانچ سو ولایتی کروہ] ۱۵۰۰ میل [کے فاصلہ پر ہے، پہنچے۔ جہاز قلعہ کے برابر لنگر انداز ہوا۔ خداوندنعمت دام اقبالہ نے اسباب سفر کی فراہمی اور منتقلی کی بابت جس میں پہننے کاکپڑا اور دیگر ضروری سامان شامل تھا، خانساموں کو حکم دیا۔ بندے کو اجازت دی کہ رات جہاز پر ہی گذاروں اور کل جب الگ جگہ کا انتظام ہو جائے تو میں وہاں آجائوں۔ اورآپ خود چار گھڑی رہے دن کو، تمام صاحبان کے ہمراہ جہاز سے اترے اور مسٹر پورل داروغۂ غلّہ خانہ کی حویلی میںتشریف لے گئے۔ رات وہاں کے بڑے صاحب] یعنی گورنر [کے ہاں ضیافت تھی۔ علی الصبح بندے کو یاد فرمایااور مجھے رہائش کے لیے ایک دوسری حویلی عنایت کی۔</p>
			<p>اس کے بعد متواتر خبر آ رہی تھی کہ جہاز میں پانی داخل ہو رہا ہے اور یہ بات سچ بھی ثابت ہوئی اور جہاز کے کپتان سے بھی کچھ ناشائستہ حرکات سرزد ہوئیں جن کی وجہ سے صاحبان کوغصہ آیا اور اسی وقت اپنے اسباب و سامان کو نیچے اتارا۔ خداوند نعمت نے دیگر صاحبان سے مشاورت، اتفاق نظر اور عاقبت اندیشی کے پیش نظر جہاز سے ضروری سامان طلب فرمایا اور] دیگر [جہازوں کی بندرگاہوں سے واپسی کے انتظار میں رک گئے۔ مذکورہ جہاز ذی الحج کی پندرہ بمطابق اکیس مارچ ولایت کی جانب روانہ ہوا۔ یہاں جہاز کے کپتان سے سرزد ہونے والی ناشائستہ حرکات کی تفصیلات کا ذکر میں نے نہیں کیا تو اس کا سبب میرے قلم کی ناتوانی نہیں کیونکہ یہ میرا آبائی پیشہ ہے، بلکہ سبب بزرگوں کی مشہور نصیحت ہے جو ہمیشہ یاد رکھنی چاہیے اور یہ کہ رازداری ہمیشہ پسندیدہ اور سنجیدہ عمل ہے۔ اگر بے معنی باتوں کو تحریر کروں تو وہ ہر خاص و عام کے کانوں میں پڑیں گی اور اظہار بدی، بدی سے برا ہے۔ شعر:</p>
			<blockquote>
				<verse>
                    نہ ہر جایی مرکب تواں تاختن
                    کہ جا ہا سپر باید انداختن				
				</verse>
			</blockquote>
			<p>(ہر جگہ گھوڑے سے حملہ نہیں کرنا چاہیے، بلکہ بہت سے مقامات پر ڈھال رکھ دینی چاہیے۔ )</p>
			<p>بہرحال مذکورہ مسئلہ کی بنا پر وہاں قیام کرنا پڑا اور حالات کے تقاضے کے تحت کچھ اور مکروہات بھی واقع ہوئے۔ اس شعر کی مثل:</p>
			<blockquote>
				<verse>
                    در مقام حرف بر لب مہر خاموشی زدن
                    تیغ را زیر سپر در جنگ پنہان کردن است				
				</verse>
			</blockquote>
			<p>(مقام گفتگو میں خاموشی سے لب سی لینا، جنگ میں تلوار کو ڈھال کے نیچے چھپالینے کے مترادف ہے۔ )</p>
			<p>جزیزہ سنتلین کی حقیقت اور سیاحت کے بیان پر آتا ہوں۔ چار بلند و بالا پہاڑ ہیں جن کی اونچائی برابر اور وہ آپس میںجڑے ہوئے ہیں۔ پہاڑوں کے چاروں جانب کھاری پانی والا سمندر پھیلا ہوا ہے اور اس کاکسی طرف سے کوئی کنارہ دکھائی نہیںدیتا۔ شورشِ آب سے شب و روز ہُوہُو کی صدائیںبلند ہوتی ہیں اور امواج اس قدر شدت سے آپس میں ٹکراتی ہیں کہ پتھر ٹکڑے ہو کر مٹی کے نیچے دفن ہوتے چلے جاتے ہیں اور سنتلیناسی سے عبارت ہے۔ دو پہاڑوں کے بیچ تھوڑا فاصلہ دیگر دو کی نسبت زیادہ پھیلا ہوا ہے۔ سمندر کے کنارے قلعہ تعمیر کیا گیا ہے اور اس پر نیچے سے اوپر تک توپیں نصب کر کے محفوظ اور محصون کر دیا گیا ہے کہ قلعدار کے حکم کے بغیر کسی جہاز کا گذر وہاں سے ممکن نہیں۔ جوچند گھر ہیں، وہ قلعہ کے ملازموں کے ہیں۔ اس حفاظت پراٹھنے والے اخراجات کمپنی اداکرتی ہے اورآمدنی کاخراج ان کے بادشاہ کو ادانہیں کیا جاتا۔</p>
			<p>جس زمین پر قلعہ اور گھربنے ہیں، کافی تنگ ہے اور اس میں وسعت نہیں پائی جاتی اور اوّل سے آخر تک پہاڑی ہے جس کی وجہ سے وہاں اشیاے خوراک کے لیے بھی کھیتی باڑی نہیںہوسکتی سوائے ایک خاص قسم کے کیلے کے جو بنگالہ میں بھی کم کم اور کبھی کبھارہی دکھائی دیتا ہے۔ وہاں اسے چکھنے کا موقع بھی ملا ہے اسے ”امر تما ن“ کہا جاتا ہے اور وہاں کجو (زبان خار) بھی ہے کہ جس کو کھانے سے صاحبان تکلیف میں مبتلا ہو جاتے ہیں۔ ایندھن یعنی جلانے والی لکڑی بھی ہے جو پہاڑ پر اگتی ہے اور فیض الٰہی کے چشمے کا میٹھا پانی بھی کہ جو شب و روز جاری ہے۔</p>
			<p>دیگر اشیاے ضرورت تک اہل جزیرہ کی رسائی صرف ولایت، بنگالہ اور دیگر بندرگاہوں کے جہاز وں کی بروقت آمد پر موقوف ہے اور اگراتفاق سے جہازوں کی آمد میں تاخیر ہو جائے اور قلعہ میں اشیاے خوردنی بھی نہ ہوں تو سب اپنی بھوک اسی لعابِ کجو سے مٹاتے ہیں اور ایسے موقع پرانھیں دو وقت کے کھانے میں بھی عام دنوں کی نسبت کمترغذا ملتی ہے۔ اب ان بیچاروں کو اس کی عادت ہو چکی ہے۔</p>
			<p>اس حقیر کو بھی ایک روز مرغ و مچھلی نصیب نہیں ہوئی تھی یہاں تک کہ کہیں سے کجو منگوایا اور پانی اور نمک میں ابال کر کھایا۔ زبان پر اس طرح حلق تک خارش لگ گئی کہ حیران ہی ہو گیا۔ ہر چند کہ اس سے نجات کے لیے مختلف انواع کے اچار استعمال کیے لیکن خارش کی اذیت کم نہ ہو سکی۔ اور اس گلوخارہ کی بدسرشتی سے لاچار ہو گیا۔ تنگ آکر اس کی خبر خداوند نعمت کے حضور پہنچائی۔ اسی وقت آپ نے خزانہ دولت و اقبال سے نقدی مرحمت فرمائی اور افضال الٰہی اس بے گھر اور بے پر وبال کے نصیب حال ہوئے اور کمیابی کے باوجود مجھے ہر روز مسلسل مرغ اور مچھلی ملتی رہی اور میں نوش جان کرتا رہا اور اپنے قدردان آقا کا شکرادا کرتا رہا۔ جیسے ہی قادر ذوالجلال والاکرام کی عنایت اور کرم سے قوتِ لایموت سے آسودہ خاطر ہوا؛ اکثر اوقات کوشش کرتا کہ اس مختصر سے جزیرہ میں قلعے کے قیام کا سبب اور اس کی رودادجان سکوں اور اس کی جانچ پرکھ کر سکوں۔ آخر کار معلوم ہوا کہ مذکورہ جزیرہ بندرگاہ چین، مندراج و بنگالہ اور دیگر علاقوں کے جہازوں کی آمد ورفت کے رستے میں واقع ہے اور اگر خدانخواستہ کوئی ناموافق ہوا جہاز کو اپنے رستے سے دوسری جانب روانہ کر دے اور سفر کے دوران اشیاے خوردنی کی کمی واقع ہو جائے تو ایسی صورت میں وہاں آن پہنچتے ہیں اور آب و شراب اور نان و کباب و دیگر اسباب میں سے جو بھی درکار ہو، کمپنی کی کوٹھی] فیکٹری [سے لے کر اپنی منزل کی طرف روانہ ہو جاتے ہیں۔</p>
			<p>میں اسی قسم کی تحقیق کر رہا تھا کہ تیس ذی الحج بمطابق انتیس مارچ بروز ہفتہ بندرگاہ چین سے نیل کی جانب جانے والا ایک جہاز سامان کی غرض سے وہاں آن پہنچا اور ایک دو دنوں بعد خداوندنعمت کی جہاز میں تشریف فرمائی طے پائی۔ ۱۱۸۶ ہجری، ماہ محرم الحرام نبوی صلی اللہ علیہ وسلم بمطابق چھے اپریل ۱۷۷۶ عیسوی علیہ السلام] ۱۷۷۲ئ [جہازمیں سوارہوئے اور وہاں سے مغرب کی جانب جہاز کالنگر اٹھا دیا گیا۔ بادبان کھول دیے گئے۔ اگرچہ مختلف قسم کی اشیا؛ جیسے چین سے آئے مختلف اقسام کے برتن، چائے، مصری اور کپڑے وغیرہ، کی کثرت کے سبب جہاز میں تل دھرنے کی جگہ بھی نہیں تھی لیکن پھر بھی مجھے ایک الگ جگہ عنایت کر دی گئی اور یوں میںقدرت کے مشاہدے سے اپنی چشمِ ظاہر بیں کو رونق بخشتا اور صدق و یقین کو پختہ کرتا رہا کہ جس نے مچھلی کو طاقت پرواز بخشی اور دریا کو انواع و اقسام کی متاع سے مالا مال کر دیا:</p>
			<blockquote>
				<verse>
					قادرا قدرت تو داری ہر چہ خواہی آن کن
				</verse>
			</blockquote>
			<p>(اے قادر مطلق تیری قدرت سے سب ممکن ہے۔ )</p>
			<p>جہاز کے کپتان نے جہاز کے ضروری امور کی انجام دہی کے بعد اپنے کارکنوں کو اس حقیر کی بابت احکام صادر کر دیے کہ ہر روزحسبِ ضرورت مجھے پانی فراہم کیا جائے اور جب جہاز کا قصاب باورچی خانہ کے لیے کوئی بھیڑیا بکری لائے توخدمت گارمجھے اطلاع دے تاکہ خود اپنے ہاتھ سے ذبح کر کے جس قدر گوشت درکار ہو، لے لوں۔ اسی طرح غلہ خانے کے داروغہ کو بھی حکم دیا کہ اس کے پاس چینی، مصری، مکھن، گھی، تیل، آٹا، کلچے اور مختلف قسم کے میوہ جات، جو بھی ہوں، مجھے فراہم کرے۔</p>
			<p>چھے روز تک ہوا موافق رہی اور جہاز ایک اور جزیرے تک پہنچا جو رقبے اور سطح سمندر سے بلندی کے اعتبار سے جزیرہ سنتلین جیسا تھا؛لیکن وہاں کھاری پانی کے سوا کوئی اور چشمہ نہیں ہے اور وہاں کی زمین یکسر سیاہ وسفید پتھروں پر مشتمل ہے اور وہاں کسی قسم کی جڑی بوٹیاں بھی نظر نہیں آتیں۔ معلوم ہوا کہ یہ آبی جانوروں] کچھووں [کا مسکن ہے جہاں وہ انڈے دیتے ہیں اور بچے پیدا کرتے ہیں۔ سبحان اللہ اس کی رحمت عامہ پر قربان جائوں کہ ان جانداروں کی خاطر آب شیریں کو پردہ حجاب میں رکھ دیا تاکہ انسان یہاں آکر آباد نہ ہو جائیں اور ان حیوانات کے امور میں خلل اندازی نہ کریں۔ دانا کا فعل دانائی سے خالی نہیں ہوتا۔</p>
			<p>ہوا کے بغیر بھی مذکورہ جزیرے کی چاروں اطراف سے سمندر کا پانی اس قدر شدید دبائو کے ساتھ جزیرے پر آتا ہے کہ جہازوں کے لنگروں کو ہلا کر رکھ دیتا ہے اور چھوٹی کشتیوں کو تو جھاگ کی مانند پانی میں ملا دیتا ہے۔ لیکن کسی زمانے میں کوئی آزمودہ کار جہاز ران وہاں آیا تھا جس نے اس علاقے کی خوبیوں خامیوں کی جانچ پرکھ کر کے، ایک لکڑی کا علَم پہاڑ کی چوٹی پر نصب کر دیا تھا اور جہاز رانوں کی شکار گاہ کا مقام مقرر کر دیا تھا۔ وہ نصب شدہ لکڑی اس بات کی نشاندہی کرتی تھی کہ اس جگہ کا پانی دوسری جگہوں سے کم خطرناک ہے۔ نیزایکضابطہ مقرر ہو گیا تھا کہ جو بھی جہاز وہاں آئے، مذکورہ لکڑی کے برابر لنگر انداز ہو اور رات گذارے اور حسب خواہش شکار کرے اور لنگر اٹھانے سے پہلے تمام تفصیلات؛ یعنی اپنا نام، جہاز کا پتہ، کہاں سے آیا، کدھر جا رہا ہے، کتنا شکار کیا، کس کس جہاز کے بارے وہاں لکھا ہوا پایا اور اس میں کیا کچھ لکھادیکھا، وضاحت سے تحریر کرے اور اسے ایک شیشے کے برتن میں ڈال دے اور برتن کا منہ مضبوطی سے بند کر کے اس لکڑی کے نیچے رکھ دے اور اس کے بعد جہاں کا ارادہ ہو وہاں چلا جائے۔</p>
			<p>اس جہاز کے کپتان نے بھی ان تمام ضوابط پر عمل کیا اور ایک رات وہاں قیام کیا اور بڑے کچھوے کا بھرپور شکار کیا۔ اس سے قبل آنے والے جہاز کا شیشے کا برتن ڈھونڈا اور اس کے مضمون سے آگاہی حاصل کی اور صبح کے وقت ضابطے کے مطابق، کاغذ پر تمام معلومات لکھ کر برتن کو مضبوطی سے بند کر کے وہاں رکھ دیا۔ چنانچہوہ سارا دن انھی کاموں میں اور بڑے کچھوے کے شکار میں گذرا۔ وہ دو منزلہ کشتی جو ملاحوں کے جہاز سے اترنے اور سوار ہونے کی غرض سے اتاری گئی تھی، واپسی کے وقت ہوا کی شدت کے باعث ایک پتھر سے جاٹکرائی اور اس کے تختے الگ الگ ہو گئے۔ لیکن خیریت گذری کہ سب لوگ سلامت رہے سوائے کچھ شکار کے جانوروں] کچھووں [کے، کہ جن کی موت ابھی نہیں آئی تھی، وہ شکاریوں کو نصیب نہیں ہوئے۔</p>
			<p>مغرب کے قریب وہاں سے جہاز کا لنگر اٹھا دیا گیا لیکن آغازِ سفرسے پندرھویں دن کے اختتام تک ہوا کم کم چلی اور دو دو تین تین روز تک ایک ہی جگہ روک دیتی تھی اور کبھی کبھار دائیں بائیں منحرف بھی کر دیتی تھی اور کج رستوں پر ڈال دیتی تھی۔ اسی تکلیف دہ حالت میں، جب ایک رات کے اختتام میں چار پانچ گھڑیاں باقی تھیں، ایک اور جہاز، جس کے اگلے اور پچھلے مستولوں پر شیشے کے فانوس روشن تھے، قریب میں ظاہر ہوا۔ اسی وقت کپتان کو بستر سے اٹھایا گیا اور صورت حال سے خبردار کیا گیا۔ وہ اپنے ساتھیوں سمیت کمروں سے باہر آئے اور اس صورت حال کو دیکھ کر، جو فاسد ارادوں کی غماز معلوم ہوتی تھی، از حدپریشان اور کمال مشوش ہوئے۔ لیکن کپتان ایک جہاں دیدہ اور کار آزمودہ شخص تھا، جس نے متعدد سفروں کی خاک چھانی ہوئی تھی اور سرد و گرم زمانہ سے آگاہ تھا۔ اس نے حوصلہ نہ ہارا اور بلند ہمتی کا مظاہرہ کرتے ہوئے حکم دیا کہ اسی طرح چھے فانوس روشن کر کے جہاز کے مستولوں پر آویزاں کر دیے جائیں۔ اور توپوں کو سیدھا کر کے تیار کریں اور گولے بھی برسائے جائیں اور آخرکار جب توپ کا اضراب اپنی جگہ سے نکالا جائے تو دوبارہ اسے تیار حالت میں رکھا جائے تاکہ بوقت ضرورت قابل استعمال ہو۔ جہاز کے کارکنوں نے بھی حکم کی بجا آوری میں کوئی تاخیر نہیں کی اور فوراً عمل درآمد کیا۔ گویا ادھر سے فرمان صادر ہوا تھا اور ادھر اس پر عمل درآمد ہو گیا۔ جہاز اس قدر نزدیک آگیا تھا کہ ہوا دونوں طرف سے آواز کو پہنچا سکتی تھی۔ پہلے مکالمہ شروع ہوا۔ اس جہاز کے نام و نشان کی بابت جو دریافت کیا گیا تو اس کا سیدھا جواب نہ ملا۔ اس جہاز کے لوگوں نے اپنی کوئی معقول بات نہیں کی جس سے تسلی حاصل ہوتی۔ رات کے تیسرے پہر تک جہاز کے چھوٹے بڑے سبھی تشویش و تفکر میں مبتلا رہے اور پریشان تھے کہ اب کیا کیا جائے۔ مذکورہ جہاز بھی سائے کی مانند تعاقب کر رہا تھا۔ تین بجے صاحبان نے آخر کار فیصلہ کیا اور اتفاق رائے سے ایک چھوٹی کشتی کو جہاز سے اتارا۔ معلم اول کو چندخلاصیوں اور ایک آدمی کے ساتھ، جویورپ کی ہر زبان سے واقف تھا، اس جہاز اور اہل جہاز کی معلومات کے حصول کے لیے روانہ کیا۔ جب وہ لوگ واپس آئے تو معلوم ہوا کہ یہ ایک جنگی جہاز ہے اور ایک سو تیس توپیں تیار حالت میں اس طرح سے موجود ہیں کہ ایک اشارے پر خالی ہو جائیں گی اور یہی وجہ ہے اس کے غرور اور تکبر کی اور یہ جہاز ہسپانوی ہے۔ جب یہ بات پتہ چل گئی کہ وہ جہاز اپنے ملک کو رواں دواں ہے اور اس کا اس کے علاوہ کوئی اور مقصد نہیں ہے تو سب خاطر جمع ہو گئے اور سب اپنے اپنے کاموں میں مشغول ہو گئے۔ مذکورہ جہاز دو روز تک دوربین سے دکھائی دیتا رہا اس کے بعد خدا معلوم کس جانب گیا۔</p>
			<blockquote>
				<verse>
					رسیدہ بود بلایی ولی بخیر گذشت
				</verse>
			</blockquote>
			<p>(کوئی بلا تھی جو خیر سے ٹل گئی۔ )</p>
			<p>اس طرح کے مکروہات سے پُرایام کے بعد جو کہ ایک ماہ سے زیادہ عرصے پر مشتمل تھے، بادوباران کا سلسلہ شروع ہو گیا اور ہوا نے اپنا حق ادا کر دیا۔ باران نا مہربان کے سرد قطرے اہل جہاز تک آنے لگے اور آب حیات نے صورت ممات اختیار کرلی اور حرکت اور توانائی سب کچھ زنجیر میں جکڑ لیا۔ شعر:</p>
			<blockquote>
				<verse>
                    مشکلی نیست کہ آسان نشود
                    مرد باید کہ ہراسان نشود				
				</verse>
			</blockquote>
			<p>(نہیں کوئی مشکل جو آساں نہ ہو	مگر شرط ہے تو ہراساں نہ ہو۔ )</p>
			<p>خداے کریم کے کرم سے چند روزہ صعوبت سہولت میں بدلی اور ہوا مسلسل چلنے لگی یہاں تک کہ ماہ ربیع الاول کی پہلی اور جون کی تین تاریخ کوشہرِ انگلن] انگلینڈ [کے پہاڑ نظر آنے لگے، جو کہ ولایت کے شہروں میں سے ایک ہے اور اس کا نام لنن] لندن [ہے اوربادشاہِ نصاریٰ کا دارالحکومت اور اراکین حکومت کا مرجع ہے اور زمینی رستے کے لحاظ سے سوولایتی کروہ کے فاصلے پر واقع ہے۔ لوگ جو صبح سے دوپہر تک جہاز کے عرشے پر منتظر بیٹھے تھے، اب انھیں یہ پہاڑ دکھائی دینے لگے۔ یہ مژدہ صاحبان کو سنایا گیا اور وہ بھی روزہ داروں کی مانند مؤذن کی اللہ اکبر کی آواز سننے کا بے چینی سے انتظار کر رہےتھے۔ خوشی اور شادی کی لہر دوڑ گئی ہر چھوٹے بڑے نے اطمینان کا سانس لیا۔ اسی وقت صاحبان نے دوربینیں ہاتھ میں لیں اور انتظار کرنے لگے، احقر العباد سردی کی وجہ سے اب تک دبکا پڑا تھا، مگر اب سرور وبہجت سے باہر نکلا اور مسلسل اپنی منزل مقصود کو دیکھتا رہا۔</p>
			<p>مذکورہ شہر سے کئی چھوٹی چھوٹی کشتیاں بھی پہنچیں جن میں مختلف قسم کی اشیاے خوردنی موجود تھیں تازہ مچھلیاں اور سبزیاں بیچنے کی غرض سے یہ کشتیاں آئی تھیں۔ وہیں یہ خبر بھی سننے کو ملی کہ سابقہ جہاز جو ہجلی سے سنتلین تک ہمیں لایا تھا وہ بھی گذشتہ روز پچاس کروہ کے فاصلے پر موجود بندرگاہ تک پہنچ چکا ہے۔ خداوند نعمت کے لیے یہ خبر بھی مسرت بر مسرت تھی۔ کمال عزت و وقار سے جہاز سے نزول فرمایا اور ارادہ عالیہ یہ ٹھہرا کہ ہمارے جیسے دامن گیر ان سرکار کو وہیں چھوڑ کر خود تنہا خشکی کے رستے شہر ولایت کو تشریف لے جائیں۔ لہٰذا اسی مبارک روز جہاز کے کپتان کو بندہ کی خبر گیری کے لیے تاکید کے ساتھ فرامین جاری کیے اور خود ایک چھوٹی کشتی کی رونق افزائی کا باعث بنے اور تشریف لے گئے۔</p>
			<p>قدیم الایام سے کمپنی سرکار کا یہ دستور اور قانون مقرر تھا کہ جو جہاز بھی دوسرے ممالک یا بندرگاہوں سے لوٹ کر آئے، وہ تمام نوشتہ جات جو کہ خطوط پر مشتمل ہوتے ہیں وہاں سے ولایت روانہ کرے۔ لہٰذا معلمان میں سے ایک شخص، بندرگاہِ چین کی کوٹھی کے صاحبان کے خطوط کے ہمراہ، خداوند نعمت کے ساتھ چلا گیا۔</p>
			<p>جہاز وہاں سے مزید آگے بڑھا اور تین چار روز کے بعد مذکورہ بندرگاہ پر پہنچا۔ ساحل سمندر بائیں جانب سے متصل تھا اور] میں [سبزہ و گل کی دیدسے لطف اندوز ہو رہا تھا۔ اگلے پانچ چھے روز بھی باوجود کم پانی کے، جس نے جہاز کا چلنا مشکل بنا دیا تھا، فضل الٰہی سے گذر گئے۔ وہاں اولچ <annotation lang="en">[Woolwich]</annotation> کے پُر رونق اورپرمسرت شہرکے مقام پر ایک اور چھوٹاسا دریاہے جس کا عرض دریائے کلکتہ سے کمتر ہے، وہاں بادشاہ کے حکم سے جنگی جہاز بنائے جاتے اور ہر طرح کی توپوں کا اضراب عمل میں آتا ہے۔ شہر ولایت] لندن [سے اس کا فاصلہ تقریباً دس میل ہے۔ جہاز وہیں پر لنگر انداز ہوا۔</p>
			<p>جہاز کا کپتان اور معلم اول صبح جہاز سے اترے اور اپنے گھروں کو چلے گئے۔ اس شہر اور دیگر علاقوں کے لوگ، جن میں مرد و زن سبھی شامل تھے، جوق درجوق جہاز کے اوپر آ رہےتھے اور خرید و فروخت میں مشغول تھے۔ اکثر اپنے بیوی بچوں سے مل کر سفر کی تکان دور کر رہےتھے۔ احقر العباد خداوندنعمت کی جانب سے طلب نامے کا منتظر تھا۔ چار روز بعد فدوی کو یاد فرمایا اور ایک کشتی مع دو ملاح بھیجی۔ احقر نے عالی مقام کے حکم کے مطابق اپنے اموال و اسباب صندوقوں میں مقفل کر کے جہاز میں رکھ دیے اور ظہر کے قریب سرکار کے خانساماں اور دو خدمت گزاروں کے ہمراہ سوار ہو گیا۔ رستے میں جہاں تک آنکھ دیکھ سکتی تھی، قدرت کے کرشمے نظر آتے تھے۔ دریا کے دونوں کناروں پربلند و بالا عمارات کا لامتناہی سلسلہ تھا کہ نہ اس کا شمار کیا جا سکے اور نہ اس کے سبزہ و طراوت اور گلوں کی نزاکت کا بیان ہو سکے۔ شعر:</p>
			<blockquote>
				<verse>
                    بلبل کہ بہ گل در نگر مست شود
                    سررشتہ اختیارش از دست شود				
				</verse>
			</blockquote>
			<p>(جب بلبل پھول پہ نظر ڈالے تو مست ہو جاتا ہے اور اختیار اس کے ہاتھ سے جاتا رہتا ہے۔ )</p>
			<p>گروہ در گروہ جہاز اس کثرت سے کھڑے تھے کہ دریا کا پانی کمتر دکھائی دیتا اورگننے سے اعداد و شمار عاجز۔ چونکہ ولایت کے حدود اربعہ اور اس کے اطراف و اکناف سے سبھی واقف ہیں اس لیے اس کا ذکر غیر ضروری جانتے ہوئے شہر ولایت میں پہنچنے کا حال پیش خدمت ہے۔ اس بات کے پیش نظر، کہ اس مملکت سے جانے کے بعد بھی ایک یادگار رہے۔ دانایان کامل عصر کے حضور، جو کہ انواع و اقسام کی کتب کے مطالعہ کے علاوہ کئی طرح کے افراد سے سروکار بھی رکھتے ہیں، قدرت ہائے پروردگار کی بابت جب استفسار کیا جائے تو جواب کافی و وافی عنایت فرماتے ہیں۔ یقینا اس ضائع روزگار کی محنت ان عالی قدر بزرگوں کی بارگاہ میں آخر شرف یاب ہوگی۔ قلم کے تیز رفتار گھوڑے کو میدانِ صفحات میں تیز تر دوڑاتے ہوئے ذرا اس علاقے کے راہ و رسم و آئین کا ذکر کرتے ہوئے لگام کو کھینچتا ہوں۔</p>
			<p>خدا کی مدد ومنشا سے اس کھاری] پانی والے [سمندر کا لمبا سفر چھے ماہ اور سولہ دنوں میں طے ہوا۔ پھر میںولایت کی مغرب کی جانب واقع ساحل پہنچا جو کہ پل اول سے متصل ہے اور خدا تعالیٰ کا شکر بجا لاتے ہوئے کشتی سے اترا۔ اس بے ہنر کو ایک گھوڑے والی بگھی پر سوار کیا گیا اور مسٹر ولئم <annotation lang="en">[William]</annotation> کی حویلی واقع در محلہ برو استرتہہ <annotation lang="en">[Broad Street/Brewer Street]</annotation> جو کہ ہمارکت <annotation lang="en">[Hay market]</annotation> سے پاؤ کروہ کے فاصلے پر واقع تھی، اتارا۔ یہ مقام اس نحیف الخلقت کے لیے تعین و تجویز کیا گیا تھا۔ ساعتِ ورود پر اس شہر کے جو قوانین معلوم ہوئے وہ یہ تھے کہ ہر شخص نے اپنے گھر کے صدر دروازے پر ایک آ ہنی حلقہ میخ کے ذریعے نصب کر رکھا ہے اور لوگ شب و روز گھروں کو بند رکھتے ہیں۔ اگر کسی نے کسی کے گھر جانا ہو تو اس حلقے کو دروازے پر مارتا ہے اور پھر صاحب خانہ اپنے کسی نوکر کے ہمراہ آتا اور دروازہ کھولا جاتا ہے۔ اس طرح میں بھی جب مذکورہ گھر پہنچا تو دروازے کو حلقے سے بجایا۔ خاتون خانہ ایک شمع کے ساتھ باہر آئیں اور احقر العباد کے رستے پر روشنی کرتے ہوئے گھر کی تیسری منزل پر لے گئیں اور نشست گاہ، خواب گاہ اور سامان رکھنے کی جگہ دکھائی۔ بعد میں صاحبِ خانہ بھی پہنچ گیا اور لطف و مدارات سے پیش آیااور آخر کار رات کے کھانے کی بابت پوچھا۔ اس وقت تک تقریباً نو بج چکے تھے۔ لہٰذا اپنے خادموں سے گوشت، مچھلی اور اس طرح کی غذا تیار کروانے سے معذرت کی اور میں نے نان و مسکہ پر ہی قناعت کی اور آرام سے سوگیا۔ دو روز کے بعد خداوندنعمت اپنے برادر بزرگ کے ہمراہ تشریف لائے اور صاحب خانہ سے بندہ نوازی کی بابت دریافت کیا۔</p>
			<p>احقر الناس جب واردِ شہر ہوا تو وہاں کسی سے کوئی آشنائی نہ تھی۔ حواس انسانی انتشار و ویرانی کا شکار ہو گئے۔ سات آٹھ روز بعد جب طبیعت ذرا مجتمع ہوئی تو اپنے مکان سے باہر آیا اور یوں رسم نوکری ادا کرتے ہوئے آقا کو سلام کرتا اور کبھی کبھار فارسی نوشتہ جات جو کہ بندرگاہ سورت اور دیگر ممالک سے کمپنی سرکار کو آتے تھے ان کے مضمون سے، جب بھی خداوندنعمت کو ضرورت پیش آتی، آگاہ کیا کرتا۔ کوچہ گردی اس خاکسار کاشعار نہیں لہٰذا اس کام کی طرف دھیان نہیں جاتا تھا اور شہر و بازار کو محض دیکھنے کی غرض سے نہیں جاتا تھا۔ نہ ہی ایسا ممکن تھا کہ جس طرف جائوں وہاں سے واپس اپنے مکان تک آسکوں کیوں کہ شہر کا طول و عرض آٹھ ولایتی کروہ سے کم نہ ہوگا اور تمام چھوٹے بڑے لوگوں کی حویلیاں، پانچ منزلہ اور بالکل ایک جیسی شکل میں بنائی گئی تھیں اور عقل ان کی پہچان سے عاجز آجاتی ہے۔ سوائے اس کے کہ بندے کو محلے، صاحبِ خانہ کا نام اور نمبر وغیرہ ٹھیک سے معلوم ہو جس سے فرق ظاہر ہوتا ہے۔ یہ سب کچھ ایک مستطیل، مربع یا ہشت پہلو، خوبصورت کانسی کی تختی پر، جیسے کہ مساجد و مقابر کی دیواروں پر مکتوب ہوتا ہے، تحریر کیا جاتا ہے اور گھر کے دروازے کے اوپر لگا دیا جاتا ہے۔ جو شخص بھی اسے پڑھ سکے صرف اسے ہی اس گھر کا پتہ چل سکے گا بصورت دیگر یہ ممکن نہیں۔ وہاں کے باسی بھی اسی طریقے سے ایک دوسرے کے گھروں کو پہچانتے اور جانتے ہیں۔ احقر نے جب لوگوں کی زبانی شہر کی کیفیت جانی اور خداوندنعمت نے مکرر سیر کی اجازت مرحمت کی تو یہ شعر بار بار ذہن میں آتا تھا۔</p>
			<blockquote>
				<verse>
                    درہیچ زمین نیست کہ فیضی نبود فرش
                    چون پرتوی خورشید بہ ہر جا گذری کن				
				</verse>
			</blockquote>
			<p>(کوئی مقام فیض سے خالی نہیں، نورِ خورشید کی طرح ہر طرف جائو۔ )</p>
			<p>فرصت ملنے پر مسٹر ولئم کو اپنے ساتھ لے جاتا اور دن کے وقتبوستانِ دل کشا اور گلستانِ روح افزا کی سیر سے لطف اندوز ہوتاجہاں عجیب و غریب تصاویر اور تماشے دیکھنے کو ملتے۔ راتوں کو عشرت کدوں میں رقص دیکھتا۔ ایک روز طبع بشری کے تقاضوں کے مطابق، دیکھنے کی غرض سے پانچ چھے ولایتی کروہ پیدل طے کرتا ہوا شہر سے باہرنکل گیا۔ واپسی پر قبل الذکر] یعنی مسٹر ولیم [کے ہمراہ ایک جگہ ذرا رکا اور اپنے احوال پر ایک نگاہ ڈالی کہ آج زیادہ سیر کی وجہ سے تھکاوٹ کا احساس ہو رہا ہے۔ لہٰذا اس سے کہا کہ تم شفقت، مہربانی اور مسافر نوازی کے تقاضے نبھاتے ہوئے اتنا پیدل چلے ہو، یقینا اتنی مسافت نے تھکا دیا ہوگا اگر اجازت ہو تو اپنے آدمی کو بھیج کر ایک عدد کوچ] بگھی [منگوالیں اور سوار ہو جائیں۔ کہنے لگا کہ تھکاوٹ کی ہر گز کوئی بات نہیں اور جو لذت پیدل چلنے میں ہے وہ سواری میں نہیں۔ خلاصہ کلام یہ کہ چائے اور قہوہ کا وقت ہو گیا ہے اور پیاس بھی لگ رہی ہے۔ میری خواہش ہے کہ کہیں بیٹھ کر قہوہ اور چائے نوش جاں کروں، لیکن مسئلہ یہ ہے کہ آپ کو اکیلا کیسے چھوڑ کر جائوں۔ احقر نے اس ذرا سے اختلافِ رائے کو مناسبت سمجھتے ہوئے اس کی پیروی کو قبول کیا اور ایک قہوہ خانے] کافی ہاؤس [میں وارد ہوئے۔</p>
			<p>دیکھا کہ قہوہ خانے کے مالک نے لباس فاخرہ زیب تن کیا ہوا ہے اور چند دوسرے لوگ بھی موجود ہیں جن سے وہ گپ شپ کر رہا ہے۔ ہمارے پہنچنے پر اس کا نوکر دو کرسیاں لایا اور قہوہ، چائے، نان، مکھن، مصری، دودھ اور گرم پانی ایک خوبصورت برتن میں بڑے سلیقے سے رکھے ہوئے، پیش کیے۔ مذکورہ مسٹر] یعنی قہوہ فروش [اپنے کام میں مصروف ہو گیا۔</p>
			<p>میں اس بات کیکھوج میں تھا کہ اس شخص کی حیثیت ایک معمولی قہوہ خانے کے مالک سے زیادہ نہیں ہے لیکن یہ عمدہ سازو سامان] اور یہ ٹھاٹ [کیسا؟ یہ آدمی کرتا کیا ہے؟ اس کا حال احوال جاننے کی خواہش تھی اور خیال یہ تھا کہ آج کی اتنی زحمت اور مسافت کا یہی صلہ کافی ہے۔ آخر کار کچھ قرائن اور کچھ وہاں موجود لوگوں کی زبانی یہ معلوم ہوا کہ ولایت اور اس کے شہر میں مختلف درجے کے کئی قہوہ خانے ملتے ہیں اور وہاں رہنے اور آنے والوں میں سے ہر ایک اپنے اپنے مقام و حیثیت کے مطابق قہوہ فروشوں کے پاس جاتا اور مجلس آرائی کرتا ہے۔ صاحب خانہ] یعنی قہوہ فروش [قہوہ نوشی کے اسباب مہیا کرتا ہے اوروہاں ہر قسم کی گفتگو ہوتی ہے۔ وہاں آنے والے افراد شہر و بازار شارع، کوچہ، دیہات اور بندرگاہوں، علاقوں اور ممالک کی بابت جو بھی جانتے ہیں، یا سن رکھا ہے، مجلس میں بیان کرتے ہیں اور قہوہ خانہ کا مالک ان کی باتوں کو ضبط تحریر میں لاتا ہے اورطابع کے حوالے کر دیتا ہے نیزجاتیہوئے کھانے پینے کی چیزوں کے مہنگے دام بھی وصول کرتا ہے۔</p>
			<p>شب و روز میں شہر و دیار سے اس طرح کی جو بھی خبریں ملتی ہیں انھیں مخبرکے نام، تاریخ، روز اور وقت کے ذکر کے ساتھ سفید ملائم کاغذ پر تحریر کرتا ہے اور مذکورہ اخبار بادشاہ کے مصاحبوں، ارد گرد کی شاہراہوں پر واقعگاڑیوں کے اڈوں اور علاقے کے ان لوگوں کو جن سے طے کر رکھا ہے، نیز اس ضلع کے دیگرمقامات کے قہوہ فروشوںکو، ہر روزصبح سویرے بھیج دیتا ہے۔ اور اس کے صلے میںہفتہ وار یا ماہانہ بنیادوں پر مقرر نقدی وصول کر لیتا ہے، اس طرح اس کی گذر بسر عمدگی سے ہوتی ہے۔ اس طرح ہر روز ایک دواخبار اس قہوہ خانے سے، جو دارالحکومت کا بہترین قہوہ خانہ ہے، خداوندنعمت کی خدمت میں بھی پہنچتے تھے اور آپ روزمرہ کی خبریں ملاحظہ فرماتے تھے۔ بلند مرتبہ صاحبان بھی یوں ہی قہوہ فروشوں کے گھر جاتے ہیں اور پوچ بازاریوں کی طرح دوسروں کے راز افشا ہوتے دیکھتے ہیں اورغیبت جیسے مکروہ فعل کے مرتکب ہوتے ہیں حال آنکہ <annotation lang="ar">الغیبۃ اشد من الزنا۔</annotation> اس پر زیادہ برہم ہونے کی ضرورت بھی نہیں ہے، کیونکہ یہ اس جگہ کا طلسم ہے یا پھرحکم حاکم یہی ہے کہ اپنے دیکھے اور سنے کا اظہار کرنے میں بے اختیار ہو جاتے ہیں۔ خلاصۂ کلام یہ کہ شہر ولایت کی اخبار نویسی کا یہی طریقہ ہے اور یوں ہی خاص و عام خبریں سنتے ہیں۔</p>
			<p>شہر کے طول و عرض کا ذکر پہلے کیا جا چکا ہے۔ اس کی تمام گلیوں اور کوچوں کو پتھرسے بنایا گیا ہے اور حویلیوں کے دائیں بائیں زینوں کی مانند نیچے چوڑے رستے ہیں جو کہ شارع کے ساتھ ساتھ ہیںیہ اس لیے کہ پیدل چلنے والوں کو سواری کی جانب سے کوئی نقصان نہ پہنچے۔ ہر رہگذر کی دونوں جانب دس بارہ ہاتھ کے فاصلے پر شیشے کے فانوس حکام کے حکم سے سر شام ہی روشن کر دیے جاتے ہیں اور رات کے چار بجے تک باغات اور آبادی میں روشنی کی بہار چھائی رہتی ہے۔ امیر و غریب سب کے لیے خواہ چاند کی چاندنی ہو خواہ تاریک رات، شمعیں روشن رہتی ہیں اور کسی گذرنے والے کو اپنی مشعل کی حاجت نہیں ہوتی۔</p>
			<p>اور پُل اول کی حقیقت یہ ہے کہ مذکورہ دریا شہر کے بیچ سے گذرتا ہے لہٰذا لوگوں کی آمدورفت کے لیے تین مزین پُل بنا دیے گئے ہیں۔ ان کے محرابی دروازوں اور دونوں اطراف سے آنے والی روشنی رہ نوردوں اور پژ مردہ دلوں کی آسائش و رفع کدورت کا کام کرتی ہے۔ حکمت لقمانی کو بروئے کار لاتے ہوئے لکڑی کے پہیے] چرخیاں [نصبکر دیے گئے ہیں جو لہروں کی کشش اور جرومد کی وجہ سے دن رات گردش میں رہتے ہیں۔ یوں دریا کا پانی زیر زمین نالیوں کے ذریعے، شہر کے ہرگھر میںپہنچایا جاتا ہے اور پانی کھینچنے کی ضرورت پیش نہیں آتی۔</p>
			<p>جتنی تعداد میں ضلع بنگالہ میں گائیں پائی جاتی ہیں اس سے زیادہ یہاں گھوڑے ہیں اور اس قدر خوبصورت کہ سامان ڈھونے والے گھوڑے بھی امرا کی شاندار سواری بن سکتے ہیں۔ شہر کی دونوں جانب اکثر مقامات پر دکانیں ہیں جو ہر قسم کی اعلیٰ اشیا سے اس قدر آراستہ ہیں کہ آنکھیں انھیں دیکھنے سے کسی طور سیر نہیں ہوتیں۔</p>
			<p>وہاں تقریباً دو مہینے یاد خدا میں گذارے تھے کہ خداوندنعمت نے سیر دیہات کا ارادہ کیا۔ ماہ جولائی کے اواخر میں، اپنے بڑے بھائی کے ہمراہ، شہرِ ولایت کے جنوب میں سو میل پر واقع جگہ بارتہہ تشریف لے گئے اور سات آٹھ دنوں میں حکمنامۂ واجب الاطاعت کہ جس میں اس نوکری پیشہ کی طلبی کا حکم تھا، وصول ہوا اور یہ ناکردہ کار، سرکار کے خانساماں کے ساتھ شب کے اول پہر میںکوچ] بگھی [پر سوار ہوا اور سفر کا اختیار کو چوان کے سپرد کیا۔ شعر:</p>
			<blockquote>
				<verse>
                    رشتہ در گردنم افگندہ دوست
                    می برد ہر جا کہ خاطر خواہ اوست				
				</verse>
			</blockquote>
			<p>(دوست نے دوستی کی زنجیر گردن میں ڈالی، اب جہاں جی چاہے لے چلے۔)</p>
			<p>رات بستر استراحت میسر نہہو سکا اورمعمول کے مطابق سو نہ پایا بلکہ نشست پر ہی رات گذارنا پڑی۔ کوچوان نے دو تین مقامات پر گھوڑے بدلے۔ دن میں چار گھنٹے باقی تھے کہ براستہ ایلغار مذکورہ مقام پر پہنچ گئے۔ خداوندنعمت قائم الاقبال و دائم الدولت کی خدمت کی سعادت نصیب ہوئی۔ خداوندنعمت اپنے ماتحتوں کے ساتھ بنفس نفیس ایک حویلی میں تشریف فرما تھے۔ بندے کو رہائش کے لیے چوتھی منزل پر ایک الگ مکان عنایت فرمایا۔</p>
			<p>اس کے بعد خداوندنعمت کیمنجھلے بھائی جو ترکستان کی کوٹھی میں تعینات رہےتھے اور وہاں تمام امور کے جزو کل کی انجام دہی کی ذمہ داری آپ پر تھی، واپس تشریف لائے اور مذکورہ حویلی میں تشریف فرما ہوئے اور اپنے بھائی کے ہم نوالہ ٹھہرے۔ وہ عربی زبان میں گفتگو پر قدرت رکھتے تھے اور بندہ بھی عربی سمجھنے سے قاصر نہیں تھا۔ بہت خوش ہوئے اور اکثر اوقات توجہ سے نوازتے اور مکالمہ فرماتے۔ عربی زبان کا جواب اچھی عربی میں دینے پر خوش ہوتے اور جب بھی آپ سے گفتگو ہوتی موجبِ مباہاتِ خداوندنعمت قرار پاتی۔ پوری توجہ کرنے پر فارسی گفتگو بھی سمجھ لیتے۔</p>
			<p>خداوندنعمت کی رضا سے وہاں کی سیر و سیاحت کا بھی موقع ملا اور آنکھوں کو لطف حاصل ہوا۔ اس سبزہ زار کی زیارت باعثِ طراوتِ نظارت تھی اور وطن کی دوری کا زخم کھائے ہوئے، دردِ فراق کے ستائے ہوئے اور فکر و الم کے مارے ہوئے دلوں کی چارہ گری کے لیے مرہم اور دلداری کا سامان بطریق احسن فراہم تھا۔ بلامبالغہ یہ تصور کیجیے کہ ولایت کے پرمسرت خطے میںدل فریب اورنازک اندام حسینائیں محوِ خرام رہتی ہیں اور یہ سیمیں بدن، عطر بیز گلہاے صحرا ہیں کہ جو اس وادیٔ عشرت کے مسافروں کورہ ورسمِ منزل سے آشنا کرتے اور ان کے لیے سرمایۂ نشاط بنتے ہیں۔</p>
			<blockquote>
				<verse>
                    لالہ خود رو بہ صحرا داشتہ
                    زان جگر داغی بر سوا کاشتہ				
				</verse>
			</blockquote>
			<p>(صحرا میں لالۂ خودرو ہے اور اس کی وجہ سے باقی ہر شے پریشان، بلبلیں مست اور گل مدہوشِ حسن جو نزاکت ہے یہاں وہ اور کہاں۔ )</p>
			<p>خاص طور پر گرم پانی کا وہ چشمہ جو حوض سیکاکند، مونگیر کے مانند آبادی کے بیچ میں واقع ہے، عجیب لطافت کا حامل ہے اور غسل کے لیے انتہائی مناسب۔ اس پانی کے گرم ہونے کی وجہ کے بارے میں جب تحقیق کی تو معلوم ہوا کہ اس کا منبع گندھک کی کان ہے۔</p>
			<p>امور بادشاہی اور امور مملکت جو کہ اخذ و جر اور تعذیر و تشہیر رعایا سے عبارت ہیں، ان کی بجا آوری کا دستور یہ ہے کہ شاہی وزرا کے علاوہ امراے عالیشان اور زمینداروں کے وکیل بھی بادشاہ کے حضور شرف باریابی پاتے ہیں اور اگر کبھی شاہی اخراجات میں خسارہ درپیش ہو اورمقررہ زرِ سالانہ سے زیادہ رقم کی ضرورت پڑ جائے تو انھی امرا اور وکلا حضرات کو حکمِ عالی صادر ہوتا ہے۔ جب یہ دونوں فریق لفظاً اور معناً اسحکم کی اہمیت و ضرورت سے متفق ہو جاتے ہیں اور ضروری رقوم کی وصولی کا شاہی فرمان منظور کر لیتے ہیں تو مطلوبہ زر زمینداروں سے وصول کر کے خزانہ میں جمع کروا دیتے ہیں۔ یوں اس زور زبردستی کا اطلاق نہیں کرنا پڑتاجس کا اوپر ذکر کیا گیا ہے اور نہ ہی مشاورت اور نمائندگی کے بغیر چھین جھپٹ کی ضرورت پڑتی ہے۔ ملک کی رعایا زمینداروں کے آگے مجبور و مقہور نہیں ہے اور بادشاہ کی عدالت میں ہر ایک خود اپنے معاملے میں خود مختار اور دوسروں کی بابت بے اختیار ہے۔ یہ ایک ایسا سلسلہ ہے کہ بادشاہ وزیر سے، زمیندار رعایا سے اور رعایا عدالت سے ڈرتی ہے۔ اس تعلق کی وجہ سے سب ایک حساب کتاب میں رہتے ہیں اور کوئی بھی کسی کو نقصان یا تکلیف نہیں پہنچا سکتا۔</p>
			<p>احقر العباد نے اس نادرمقام پر کوئی چار ماہ سکونت اختیار کی، اور لیل و نہار اس دیار کے طور اطوار کو سمجھنے میں صرف کیے اور انھیں اپنی زندگی کا ماحصل جانا۔ تماشاے سبزہ زار اور سیرِ گلزارمیں وقت گذرانی کرتا تھا یہاں تک کہ افواجِ سرما کی سفاک یلغار کی خبر کوچہ و بازار میںعام ہوئی۔ موسم سرما کی انتقام گیری کا سلسلہ دراز ہوا اور بہار کے ایک ایک پتے پر ظلم شروع ہوا۔ سردی نے ناموسِ اشجار کی پردہ دری شروع کی اور انھیں برہنہ کر دیا۔ لوگوں نے آگ کی پناہ لی اور ہم جیسے نوواردں کے لیے یہ مشکل کی گھڑی ثابت ہوئی۔ برف و برودت نے حالت اضطرار میں مبتلا کر دیا اور وطن سے دوری نے بے قرار کر دیا۔ یہاں تک کہ بنگالہ کی ہواے خوشگوار یاد آنے لگی اور حب وطن کو رضاے پروردگار جانا۔</p>
			<p>اپنے آقا کی خدمت میں گزارش کی کہ رخصت عنایت فرمائیں اور مارچ کی پانچ کو، جب ۱۷۷۳ء سال حضرت عیسیٰ علیہ السلام کے انتقال کو ہو چکے تھے، بلاد ولایت سے فرار اختیار کیا۔ اسی سال اور مہینے کی سات تاریخ کو پسمت <annotation lang="en">[Portsmouth]</annotation> کے مقام پرپہنچاجو وہاں سے ایک سو پچاس ولایتی کروہ کے فاصلے پر، سمندرکے کنارے واقع ہے۔</p>
			<p>جہاز کے کپتان کا نام مسٹر بیلی تھا اور وہ اس پیشے میں وسیع تجربے اور شہرت کے حامل تھے۔ میں اس انتظار میں تھا کہ کب جہاز کا لنگر اٹھایا جاتا ہے۔ ربِ مہربان کے فضل سے تیرہ روز بعد یہ آرزو پوری ہو گئی اورخدا تعالیٰکے کمالِ فضلسے اسی ماہ کی بیس تاریخ کو جہاز پر سوار ہوا۔ اور یوں اس آرزو کی برآوری کی امید پیدا ہوئی کہ اپنے والد بزرگوار اور دیگر عالی قدر بزرگوں کی ملازمت و خدمت کرسکوں۔ شعر:</p>
			<blockquote>
				<annotation lang="fa">
					<verse>
	                    ز درگہ کرمت روی نا امیدی نیست
	                    کجا رود مگس ز کارگاہ حیوانی				
					</verse>
				</annotation>
			</blockquote>
			<p>(تیری درگاہ کرم سے ناامید نہیں ہوں، مکھی حلوائی کی دکان کو کیسے چھوڑے۔ )</p>
			<p>خدا کا شکر کہ آخر کارہواے موافق کے پرندوں نے اپنے پر و بال کھولے اور تھوڑے ہی عرصے میں جزیرہ پرتگال میں پہنچا دیا۔ وہاں کے بارے میں پہاڑوں کی بلندی کے سوا اور کچھ کہنا ممکن نہیں، چنانچہ یہ اشعار وارد ہوئے جو کہ اس خطۂ زمین کے احوال کو بیان کرتے ہیں۔</p>
			<blockquote>
				<annotation lang="fa">
					<verse>
	                    ندیدم چنان سر کشیدہ جبال
	                    کہ حیران کند عقل رادر خیال
	                    چراگاہ ابر و بسی سر بلند
	                    دگر سرکشی راندارد پسند
	                    چنان گرم دیدم دران آفتاب
	                    کہ از آتشین خانہ کشتہ یاب
	                    سیہ رنگ مردم ہزاران ہزار
	                    کہ آوردہ ملک حبش را بکار
	                    زنان اند در سر ندارد موی
	                    دگر چند گوید ز پوشاک و خویی				
					</verse>
				</annotation>
			</blockquote>
			<blockquote>
				<verse>
					(نہ دیکھے کبھی ایسے بالا جبال		کرے عقل کو خیرہ ان کا خیال
					چراگاہ ابر و بہت سربلند		جو کہ سرکشی کو کرے ناپسند
					کچھ ایسی تمازت تھی سورج تلے		کہ انگیٹھی بھی اس میں ٹھنڈی لگے
					سیہ رنگ خلقت ہزاروں ہزار		کہ جیسے ہو ملک حبش یہ دیار
					خواتیں کے سر پر نہیں بال کوئی		بتائوں میں کیا ان کی پوشاک و خوئی)
				</verse>
			</blockquote>
			<p>پہاڑوں کی اس بلندی اور آفتاب کی ایسی حدت کے باوجود اس پہاڑ کی سیر میں کوئی کمی نہ چھوڑی۔ ایک روز بادلوں کے لشکر دیکھے کہ سمندر کی طرف آکرپانی کھینچ لینے اور اپنے اندر سمو لینے کے درپے تھے۔ یوں لگتا تھا جیسے راستے میں ایک دیواربن گئی ہو۔ خدانخواستہ اگر جہازتند ہواؤںیا قسمت کی خرابی سے اس دیوار سے ٹکرا جاتا تو تباہ ہونے سے نہیں بچ سکتاتھا۔ مگر کپتان گویا اس وقوعے سے پہلے ہی ہوشیار ہو گیا تھا کیونکہ اس نے جہاز کو ہوا کے رحم و کرم پر نہ چھوڑا اور مسلسل توپوں سے گولہ باری شروع کر دی۔ جیسے ہی توپ کے گولے اسے لگتے تو اپنی جان کے خطرے کی وجہ سے آسمان کی طرف دوڑتا۔ اور پانی کا بند بھی سحاب سے اوپر اٹھتا۔</p>
			<p>فضل خدا سے آب و سحاب کی یہ کشمکش دیکھتے ہوئے دوسرے جزیرے پر پہنچے۔ اس جزیرے کا نام جوہانہ <annotation lang="en">(Johanna Island)</annotation> تھا۔ وہاں کے باسیوں کو بھی دیکھنے کا موقع ملا جو اپنے ہی ہم مذہب تھے اور اس پر خدا کا شکرانہ ادا کیا۔ اس دوران گرانت <annotation lang="en">(Grant)</annotation>  صاحب کی رفاقت نصیب ہوئی جن کی ذات والا صفات مجموعۂ اخلاقِ حمیدہ ہے۔ آپ کے ہمراہ ولایت کے جہاز سے اترا اور بیس روز وہاںقیام و آرام کیا۔</p>
			<p>وہاں آب و ہوا موافقتھی اس لیے چندے فراغت نصیب ہوئی۔ مگریاد وطن ایسی ناخن زن تھی کہ کسی پریشانی اور تکلیف کے بغیر بھی سکون اور سکھ نصیب نہیں ہو رہا تھا۔ خوبصورت پہاڑ اور ناریل کے خوبصورت باغات جو کہ دامن کوہ سے گریبان کوہ تک برابر دکھائی دیتے تھے، خوش کن منظر پیش کرتے تھے اورفلوس کا شکار، جو آبی جانداروں کی ایک نوع ہے، اور کہیں میسر نہ آسکتا تھامگر ان تمام اسباب فراغت اور تفریح کے باوجود سرور و کیف میسر نہیں تھا۔ شعر:</p>
			<blockquote>
				<verse>
                    نتوان گشودنش بہ نسیم ریاض خلد
                    آن دل کہ در فراق عزیزان گرفتہ است				
				</verse>
			</blockquote>
			<p>(نسیم بہشت سے بھی فراق عزیران کے سبب پیدا ہونے والی دل گرفتگی کم نہیں ہوتی۔ )</p>
			<p>وہاں سے ولایت کے جہاز کو ترک کیا اور فرنکیس نام کے ایک چھوٹے خرمُہرہ فروش جہاز میں سوار ہوئے۔ فضل وکرمِ ایزدی سے دو سال گذرنے کے بعداسی دن اور اسی ماہ کلکتہ آن پہنچے جس دن اور مہینے کو کلکتہ سے ولایت روانہ ہوئے تھے۔ کچھ دیر لین دین سے فراغت پانے کے بعد بزرگوں کی قدم بوسی کی سعادت حاصل کرنے کو روانہ ہو گیا۔</p>
			<blockquote>
				<verse>
                    منت خدای راکہ بمقصود در رسید
                    ورنہ من ضعیف کجا این سفر کجا				
				</verse>
			</blockquote>
			<p>(شکر خدا کہ منزلِ مقصود ہوئی نصیب ورنہ کہاں ضیعف اور ایسا سفر کہاں۔ )</p>
			<p>تمام شد تاریخ جدید</p>
			<p>راقمہ غلام حسن</p>
			<p>ساکن بندر ہوگلی</p>
		</section>
	</body>
</document>