<document>
	<meta>
		<title>پنجاب کا جاگیردارانہ سماج اور طاہرہ اقبال کی افسانوی دنیا</title>
		<author>
			<name>لیاقت علی</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>اُردو فکشن کی تاریخ پر نظر دوڑائیں تو محمدی بیگم سے نیلم احمد بشیر تک خواتین کہانی کاروں کی ایک طویل فہرست دکھائی دیتی ہے۔ کہانی کی اپنے گردوپیش کے سماج سے جڑت ہو یا انسانی نفسیات کے پیچیدہ اور چونکا دینے والے مرحلے، خواتین افسانہ نگاروں نے بھرپور فنی چابکدستی اور گہرے سماجی شعور کے ساتھ کہانی کے اِس سفر کو آگے بڑھانے میں اہم کردار ادا کیا ہے۔ طاہرہ اقبال عہدِ حاضر کی ایسی باشعور اور حساس کہانی کار ہیں جنھوں نے پاکستان کے شہری سماج کے ساتھ ساتھ دیہی سماج کو خصوصی طور پر اپنے افسانے کا موضوع بنایا اور ایسے بیدار شعور کے ساتھ بنایا کہ پنجاب کا دیہی سماج اپنی حقیقی شکل میں ہمارے سامنے آن کھڑا ہوا۔</p>
			<p>پریم چند سے منشایاد تک دیہی سماج کو موضوع بنانے والے افسانہ نگاروں کی ایک پوری فہرست موجود ہے اِس فہرست میں احمد ندیم قاسمی، شوکت صدیقی، غلام الثقلین نقوی اور بہت سے دیگر نام شامل ہیں۔ طاہرہ اقبال کا اختصاصی پہلو جو انھیں اِن بڑے ناموں کے درمیان بھی قدآور بناتا ہے وہ اُن کا اِس سماج کے مسائل، یہاں کی نفسیات کو سمجھنا ہی نہیں بلکہ یہاں کے روزمرہ محاورے اور زبان کو اُردو کے ساتھ ملا کر ایک ایسا شاندار بیانیہ ترتیب دینا ہے جسے پڑھتے ہوئے قاری اِسی سماج کا ایک فرد بن جاتا ہے اور اُسے کسی اجنبیت کا احساس نہیں ہوتا۔ بظاہر غیرمہذب اور جانگلی زبان کہہ کر مہذب دنیا سے جِلا وطن کی جانے والے یہ زبان کہ جسے بالعموم پنجابی تصور کیا جاتا ہے (حال آنکہ یہ رچناوی زبان ہے جسے عام طور پر جانگلی بھی کہا جاتا ہے) جب طاہرہ اقبال کی افسانوی دنیا میں تخلیقی تجربہ بن کر سامنے آتی ہے تو پڑھنے والے کو ششدر کر دیتی ہے۔ تب احساس ہوتا ہے کہ زبانوں کی اصل خوبصورتی اور اُس کا ابلاغ اِسے برتنے والے تخلیق کاروں کا مرہونِ منت ہوتا ہے۔ یوں بظاہر معتوب قرار پانے والی زبانیں بھی جب تخلیقی اعجاز کے ساتھ سامنے آئیں تو کوئی وجہ نہیں کہ اُن کا ابلاغ نہ ہو یا وہ اپنے اندر بے شمار تخلیقی امکانات سموئے ہوئے نہ ہوں۔ طاہرہ اقبال کا افسانوی اسلوب اُردو اور رچناوی کے اسی امتزاج سے ترتیب پاتا ہے تو وہ سارا سماج بھی اپنی حقیقی صورت کے ساتھ ہمیں دکھائی دینے لگتا ہے۔ ہمیں پنجاب کے اِس پس ماندہ (کہ جسے دانستہ پس ماندہ رکھا گیا) سماج میں رہتے ہوئے دہلی، لکھنؤ یا حیدرآباددکن کی اُس معیاری زبان کا محتاج نہیں ہونا پڑتا جس نے ہمارے ادیب سے اُس کی <annotation lang="en">originality</annotation>چھین کر اُسے تصنع کی بیساکھی تھما رکھی ہے اور وہ اِسی پر خوش ہے کہ وہ کتنی نتھری ہوئی اور معیاری اُردو لکھ رہا ہے۔ طاہرہ اقبال کے لیے بھی بہت آسان تھا کہ وہ اِسی زبان کا تتبع کرتی مگر اُس نے اپنے کلچر میں جینا اور اُسی کی زبان اور محاورے برتنے کو ترجیح دی، نتیجہ ہم سب کے سامنے ہے۔</p>
			<p>احمد ندیم قاسمی ہوں، منشایاد، یا اَب طاہرہ اقبال، اُن کی کہانی اِس زمین کے اندر اُتری ہوئی محسوس ہوتی ہے۔ اِس مٹی کا لمس اِن کہانیوںکا تخلیقی اعجاز ہے۔ واجدہ تبسم کے ہاں جس انداز میں حیدرآباد دکن کے نوابین اور اُن کے محلوں میں جنم لینی والی کہانیاں اُسی زبان کے لمس کے ساتھ قاری تک منتقل ہوئیں، طاہرہ کے ہاں وسطی پنجاب کے جاگیردارانہ سماج کو اپنی حقیقی زبان اور صورت میں پیش کیا گیا ہے۔ تاہم مجھے یہ کہنے میں کوئی عار نہیں کہ واجدہ جنس کی پیچیدگیوں سے باہر نہ نکل سکی لیکن طاہرہ اقبال کا باریک بین مشاہدہ محض حویلیوں کے اندر کی زندگی تک محدود نہیں بلکہ ایک گہرا سیاسی، سماجی اور معاشرتی شعور بھی اِس کے پس منظر میں دکھائی دیتا ہے جو کسی سرسری مشاہدے یا سنی سنائی دانش سے کشید نہیں ہوتا بلکہ حقیقی تجربے سے تخلیقی تجربے میں ڈھلتا ہے۔ بقول ڈاکٹر انوار احمد:</p>
			<blockquote>
				<p>علاقوں سے نسبت کا دعویٰ اور بات ہے۔ تین چار نمائشی حوالوں کی تکرار بھی وہ زندہ فضا نہیں بنا سکتی جو طاہرہ اقبال کے افسانوں میں محسوس ہوتی ہے اور یہ جڑی بوٹیوں کے نام کسی سیانے کے بتائے ہوئے نہیں، افسانہ نگار کی حسیات میں پیوست ہیں اور اپنی دھرتی کی بُو باس سے اُس کے لگائو کو ظاہر کرتی ہے۔ یہ اور بات کہ وہ اسے کوئی جمال آفریں منظر نہیں بناتی، دکھ درد اور محرومی کے منظر نامے کا تاثر بڑھانے کے لیے ایک بامعنی عقبی پردے میں تبدیل کر دیتی ہیں۔</p>
			</blockquote>
			<p>اِسی طرح عہدِ ظاہر کے نمایاں افسانہ نگار ڈاکٹر رشید امجد کے بقول:</p>
			<blockquote>
				<p>طاہرہ اقبال جدید اُردو فکشن میں ایک مخصوص کلچر، زبان اور اسلوبِ حیات کی ترجمان بن کر سامنے آتی ہیں۔ اُن کی کہانیاں پنجاب کی آب و ہوا، یہاں کی مٹی کی بو باس، موسموں کے رنگ ڈھنگ اور سماجی زندگی کے اُتار چڑھائو کی بہت قریب سے کھینچی ہوئی تصویریں ہیں۔</p>
			</blockquote>
			<p>طاہرہ اقبال کے فکر وفن کو ناقدین کی مندرجہ بالا آرا کی روشنی میں سمجھنے کے بعد اب اُن کی کہانیوں میں موجود جاگیردارانہ سماج کا مطالعہ بھی ناگزیر ہے۔ اُن کی جن کہانیوں میں اِسے پیش کیا گیا ہے اُن میں ”ریخت“، ”ملیچھ“، ”سو ہنی“، ”گندا کیڑا“، ”کھندے“، ”انتخاب“، ”چرواہا“ اور ”عزت“ اہم ہیں۔</p>
			<p>طاہرہ اقبال کا افسانہ ”ریخت“ اُن کے دوسرے افسانوی مجموعے کا عنوان ہی نہیں ایک افسانہ بھی ہے جو جاگیردار کے اُس تصور کو نمایاں کر رہا ہے جو مصنفہ کے ذہن میں موجود ہے۔ افسانہ دیہی سماج کی کہانی ہے۔ دینو ماچھی کی گائوں میں پرچون کی دکان ہے جو بالترتیب دینو اور پھر اُس کی بیوی کی بیماری اور موت کے بعد اُن کی جواں سال بیٹی چھمی سنبھالتی ہے۔ والدین کی بیماری کے دوران ہی اُن کی عیادت کرنے اور خدمت کرنے والوں کا ایک تانتا دینو ماچھی کے گھر بندھا دکھائی دیتا ہے جو دراصل چھمی کی اُس بھرپور جوانی کا نتیجہ ہے جسے دیکھ کر سبھی اِس طرف کھنچے چلے آتے ہیں۔ چھمی گائوں کے زوال پذیر جاگیردارانہ نظام کے نمائندے ملک غلام دستگیر پر نظر التفات ڈالتی ہے اور پھر اُس کی شادی کے موقعے پر اُس کی دلہن کو سلامی کاسب سے بڑا نوٹ بھی چھمی ہی دیتی ہے۔ غلام دستگیر زوال پذیر جاگیرداری نظام کا ایسا نمائندہ ہے جس کے پاس عظمت کے ثبوت کے لیے لمحۂ موجود کا کوئی واقعہ نہیں محض اسلاف سے جڑے وہ قصے ہیں جن سے اُسے اپنی ذات کا اعتبار بحال ہوتا محسوس ہوتا ہے۔ عظمت کے اِن قصوں میں بھی معیار دیہی سماج کا وہی احساسِ تفاخر ہے جو طاقت، دولت اور حاکمیت ایسی صفات سے ترتیب پاتاہے لیکن خود ملک غلام دستگیر لمحۂ موجود میں اِن چیزوں سے عاری ہے۔ بظاہر نچلی ذات سے تعلق رکھنے والی چھمی اُسے محبت ہی نہیں دیتی اُس کی معاشی ضرورتوں کا خیال بھی رکھتی ہے اور دکان سے سودا سلف بھی دیتی رہتی ہے۔ افسانے کے آخر میں وہ اپنی بیوی کی زچگی کے لیے چھمی سے مالی معاونت مانگتاہے جو وہ اپنی دکان بیچ کر بھی کرتی ہے۔ چھمی کا کردار نچلے طبقے کی ایسی ناخواندہ لڑکی کا کردار ہے جو مروّج اخلاقی تقاضوں سے آشنا تو نہیں مگر اپنی محبت میں کامل ہے۔ افسانے میں زوال پذیر جاگیردارانہ نظام کی چند جھلکیاں دیکھیں:</p>
			<blockquote>
				<p>دینو ماچھی کمی کمین، ڈھور ڈنگروں سے ذرا اوپر کی مخلوق، مزارعوں تک کے ہاتھوں بے عزت ہونے والا۔</p>
			</blockquote>
			<p>اس اقتباس میں نچلی ذات کے افراد کے تعارف میں ترتیب پانے والی زبان کو دیکھا جا سکتا ہے جو اِن کے لیے حقارت اور نفرت کو بھی واضح کرتی نظر آتی ہے۔ اِسی طرح ملک گام کا تعارف دیکھیں:</p>
			<blockquote>
				<p>دراصل ملک گام بِنا جاگیر کا نواب تھا۔ نسل در نسل تقسیم کے بعد آبائو اجداد کی بڑی جاگیر میں سے اُس تک ایک مختصر سا قطعۂ ارضی ہی منتقل ہو سکا۔ اس کے پاس نہ تو دولت اور جاگیر سے پخت کی ہوئی طاقت اور اقتدار موجود تھا اور نہ ہی روایات و اقدار سے ترکیب پائی ہوئی تقویت۔</p>
			</blockquote>
			<p>اِس اقتباس میں جاگیرداری کے اُس زوال کو بھی دیکھا جا سکتا ہے جو نسل در نسل زمین کی تقسیم کے بعد دیکھنے میں آ رہا ہے اور اب یہ نئے جاگیر دار محض وہ نشانیاں ہیں جو اسلاف کی طاقت اور نام نہاد شان و شوکت کے قصیدہ خواں اور وارث ہیں۔ لیکن نئے عہد اورمعاشی بدحالی کی بدولت وہ سب نہیں کر پاتے جو اُن کے اسلاف کرتے آئے تھے۔ اب اِن کی عزت اُن بڑوں بوڑھوں میں تو موجود ہے، جن کی سرشت میں غلامی شامل ہو چکی ہے لیکن نسلِ نو اِس نام نہاد عزت اور غلامی کے کسی تصور سے سمجھوتہ کرنے پر آمادہ نہیں ہے:</p>
			<blockquote>
				<p>بڑے بوڑھے جنھوں نے اُس کے خاندان کے ٹھاٹھ دیکھے تھے یا وہ جو پابندِ رسومِ کہن تھے، وہ آج بھی اُسے دیکھ کر اُٹھ کھڑے ہوتے، اُسے چارپائی کے سرہانے جگہ دیتے، خود پائینتی پر بیٹھتے اور اُس کی باتیں بِنا جواب دیے سرجھکا کر سنتے، لیکن نئے نئے جوان ہوئے لڑکے جن میں سے کچھ قریبی کالج میں ایف اے، بی اے کی تعلیم بھی حاصل کر رہےتھے اُن کے لیے یہ بات تسلیم کرنا بڑا مضحکہ خیز تھا کہ ملک گام کی عزت کرو کیونکہ وہ اس گائوں کے سابق حکمران خاندان کی یادگار ہے۔</p>
			</blockquote>
			<p>مندرجہ بالااقتباس طاہرہ اقبال کے اُس گہرے سماجی شعور کو ظاہر کر رہا ہے جہاں بین السطور وہ تبدیلی بھی دیکھی جا سکتی ہے جو جاگیردارانہ سماج میں کسی انقلاب میں بدل سکتی ہے اور اس تبدیلی کا ذریعہ یعنی تعلیم بھی دکھائی دے رہا ہے۔ یہی وہ واحد ذریعہ ہے جو پرانی نسل کے اُن نمائندہ کرداروں کے برعکس، جو خاموشی سے سرِ تسلیم خم رکھنے کے عادی ہیں، سوال پر اُکساتا اور اِس غلامی کے خلاف مزاحمت کی ترغیب دیتا ہے۔ اِس جاگیردار طبقے کے یہاں محنت کش طبقے کو حاصل مقدور بھر زندگی کے وسائل بھی جس نوع کی عنایت اور بخشش کا احساس لیے ہوئے ہیں اُس کی مثال دیکھیں:</p>
			<blockquote>
				<p>بادشاہو! ان کمیوں کے نخرے۔ یہ ترکھانوں کا ٹبر جس احاطے میں بیٹھے ہیں وہ پردادا جی نے دادا جی کی پیدائش پر بخشش میں دیا تھا۔ کمیوں کے ہر خاندان کو دو دو بیگھ زمین دی، جس جس احاطے میں بیٹھے تھے اُس کا مالک بنا دیا۔ پر ہوئے نا وہی نچلی ذات کے۔</p>
			</blockquote>
			<p>مادی وسائل میں عدم مساوات کے نتیجے میں کم حیثیت طبقے سے نفرت کا یہ احساس دیہی سماج میں راسخ ہے اور نچلی ذات سے تعلق اپنی جگہ ایک ہزیمت ہی نہیں گالی کا درجہ رکھتا ہے۔ افسانے میں ملک صاحب کا یہ مختصر سا مکالمہ بھی دیکھیے جو جاگیردارانہ ذہنیت کو واضح کر رہا ہے:</p>
			<blockquote>
				<p>جدی پشتی رعیت ہیں۔ بادشاہو! اپنی جدی پشتی رعیت۔</p>
			</blockquote>
			<p>یہ وہ راسخ احساسِ برتری ہے جو یہ طبقہ اپنا استحقاق سمجھتاہے اور مقابل طبقے کو غلام دَر غلام رکھنے کا قائل ہے۔</p>
			<p>افسانہ ”گندا کیڑا“ جاگیردارانہ سماج کی اُس سفّاکی کو موضوع بنا رہا ہے جہاں نچلے طبقے کی عورتیں جاگیرداروں کے لیے عیاشی کا سامان ہیں جنھیں استعمال کے بعد پھینکنے کا ملال بھی موجود نہیں ہے۔ گوری خانہ بدوش لڑکی اور حویلی کی ملازمہ ہے۔ ایسی حویلی جہاں بڑی مالکن اور اُس کے تین جواں سال بیٹے رہتے ہیں۔ یہ تینوں فرزند روایتی جاگیردارانہ ذہنیت کے نمائندے ہیں۔ گوری حاملہ ہے اور لطف تو یہ کہ یہ بھی طے نہیں ہوتا کہ اِس حمل کا سبب تینوں نوجوانوں میں سے کون ہے؟ اُنھیں اِس صورتِ حال سے کوئی سروکار نہیں اور وہ اپنی روایتی مصروفیات یعنی شکار، خدمت گزاری یا عیاشی میں مصروف ہیں۔ اِن کرداروں کے رہن سہن اور مصروفیات کی جھلک دیکھیے جو جاگیردار کے کردار کا تصور واضح کر رہی ہیں:</p>
			<blockquote>
				<p>تبھی باہر جیپوں کے رکنے اور شکاری کتوں کے پٹوں میں بجتی گھنگریوں کی آوازیں پورے ماحول پر حاوی ہو گئیں اور دھول کے اُڑتے ہوئے غباروں نے پوری حویلی کو لپیٹ لیا۔</p>
			</blockquote>
			<p>دوسری جانب افسانے میں طبقاتی تفاوت کی عمدہ عکاسی کی گئی ہے جب ایک طرف برستی بارش میں افلاس زدہ خانہ بدوشوں کے خیمے رِس رہے ہیں تو دوسری جانب صبح سویرے شکاری کتوں کی خدمت کی جا رہی ہے۔</p>
			<blockquote>
				<p>پانی خیمے کے کپڑے سے پھوار کی مانند اندر ٹپکتا تھا۔</p>
				<p>اُس وقت ملازم شکاری کتوں سے گرم کپڑے اُتار کر اُن کے جسموں کی مالش کر رہےتھے اوربادام ملے مکھن کے پیڑے کھلا رہےتھے۔</p>
			</blockquote>
			<p>افسانہ ”کھندے“ کا موضوع بھی جاگیردارانہ سماج میں نچلے طبقے کی ذاتوں کو استعمال کی شے اور اُن کی تذلیل کو استحقاق سمجھتاہے۔ عارفے مراثی جیسے بہت سے کردار نچلے طبقے کے نمائندہ ہیں جن کی ذلت سے ہی جاگیردار کی حاکمیت کا پتا ملتا ہے:</p>
			<blockquote>
				<p>ملک نے گھڑ گھڑ گھڑک پورے زور سے حقّہ گڑ گڑا کر چاندی کی نَے اُگل کر دھول میں تھوکا۔ ”عارفے عارفے میراثی۔“ ، ”جی بادشاہ جی۔“ عارفہ جیپ کے ٹائر سے اُکھڑ کر سامنے ڈھیر ہو گیا۔</p>
				<p>ملک کی بھویں ترچھی ہو گئیں۔ شکاری کتوں کی باگیں ڈھیلی پڑ گئیں۔ باہر تڑپتی زبانیں، اُٹھے ہوئے کان، سڈول کمر، جگمگاتی جلد میں سانس لیتی تڑپتی نسیں، گلے میں بندھی گھنگھریوں کی جھنکار اور قدموں کی دگڑ دگڑ میں عارفے کی چیخیں لپٹ گئیں۔ ”مر گیا نہیں بچتا۔ حلقا ہو کے مرساں۔ “</p>
			</blockquote>
			<p>مندرجہ بالا دونوں اقتباسات میں نظر آنے والے دونوں مناظر جاگیردار کے خوف اور حاکمیت کے احساس کو عیا ںکر رہے ہیں۔</p>
			<p>”انتخاب“ طاہرہ اقبال کا ایسا افسانہ ہے جو دیہی سماج میں الیکشن سے پہلے اور بعد کے اُن مناظر کو اپنی حقیقی صورت میں سامنے لا رہا ہے جو نام نہاد جمہوریت کے پسِ پردہ اُن عوامل کی نشان دہی کرتا ہے جہاں حق رائے دہی فرد کا معاملہ نہیں، بلکہ برادری یا جاگیر داروں کی منشا سے مشروط ہوجاتاہے۔ یہی نہیں ایک بڑی اکثریت کی حامل خواتین ووٹرز کو اِس سارے عمل سے شعوری طور پر لاتعلق کر دیا جاتا ہے۔ مرد ہی یہ فیصلہ کرتے ہیں کہ اِس مرتبہ ووٹ کس کو دیا جائے گا اور کس کو نہیں۔ اور اس فیصلے کے پیچھے بھی کوئی سماجی شعور نہیں نام نہاد عزت افزائی اور طاقت کا اثر تلاش کیا جا سکتا ہے۔ افسانے میں دیہات کی نسبتاً چھوٹی مگر اثرو رسوخ رکھنے والی زمیندار برادریاں، چودھری اور راجے، علاقے کے بڑے جاگیر دار اور الیکشن میں حصہ لینے والے امیدوار رانا صاحب سے اپنی اپنی وفا داری اور مراسم کے شوق میں اپنے زیرِ اثر چھوٹے کاشت کاروں کی منشا کے فیصلے بھی خود ہی کرتے دکھائی دیتے ہیں۔</p>
			<p>قاری کو افسانے کا آغاز ہی اُس منظر سے روشناس کرواتا ہے جہاں چودھری ریاض علی خدمت گاروں کے بیچ روایتی ٹھاٹھ سے بیٹھا نظر آتا ہے۔ یہ ٹھاٹھ ہمارے دیہی سماج کے اجتماعی لاشعور کا حصہ بن چکا ہے۔ سو کہانی کاروں کے ہاں چودھری کا کردار آتے ہی ایسا منظر سامنے آجاتا ہے کہ اب فطری سی بات محسوس ہوتی ہے جو اِس کردار کے مجموعی تصور کو نمایاں کرتی ہے:</p>
			<blockquote>
				<p>ڈھکی ہوئی چلم کی محراب نما چھت سے ابھی بھاپ اُٹھ رہی تھی، ملازم حقے کی نَے موڑ کر چودھری ریاض علی کے منہ کے قریب لا رہا تھا۔</p>
			</blockquote>
			<p>اور پھر اسی منظر سے جڑا اگلا منظر بھی دیکھیں جہاں حقے کی نَے تک ایک ملازم سے اپنے منہ کے قریب لانے والا چودھری جب خود سے بڑے جاگیردار اور الیکشن امیدوار کی آمد کی خبر سنتا ہے:</p>
			<blockquote>
				<p>چودھری ریاض علی گھبرا کر اُٹھا تو حقے کی نَے تو ند سے ٹکرا کر رُخ پھیر گئی اور دھوتی کی ڈبیں ڈھیلی پڑ گئیں، وہ سرعت سے دائیں بائیں ڈب اڑسنے لگا۔</p>
			</blockquote>
			<p>اور پھر اِسی چودھری کی وہ تقریر بھی دیکھیے جب وہ لوگوں کو متفقہ طور پر رانا صاحب کو ووٹ دینے پر راضی کر رہا ہے۔ ایسے میں گائوں کے نئے سماج میں سست رفتاری سے پھیلتا شعور اُسے کیسے بُرا لگ رہا ہے:</p>
			<blockquote>
				<p>بھائیو! گائوں کا چلن بدل گیا ہے لوگ بے لحاظ اور خود سر ہو چکے ہیںہر ہر گائوں میں مڈل اور ہائی سکول کھل رہے ہیں۔ ہر تحصیل ہیڈ کوارٹر میں کالج بن گئے ہیں۔ کمی کمین کے لڑکے پڑھ لکھ کر کلرک اور وکیل بن رہے ہیں۔ اب تو دو دو ایکڑ والے بھی ہم سے توقع رکھتے ہیں کہ ہم خود جا کر اُن سے ووٹ مانگیں۔</p>
			</blockquote>
			<p>اقتباس میں اُس جاگیردارانہ ذہنیت کی عمدہ عکاسی ملتی ہے جو تعلیم کو اپنے لیے ایک بڑا حریف خیال کرتی اور راستے کی سب سے بڑی رکاوٹ گردانتی ہے۔ پھر نچلے طبقے کے افراد کے لیے یہ حقارت آمیز لہجے اور لغت بھی دیہی سماج کا ایسا معمول ہے جس سے خود اِس کا شکار طبقہ بھی سمجھوتہ کرچکاہے۔ اِس طبقے کا معاشی اورجنسی استحصال تو خیر ہوتا ہی ہے اُن کی سوچ کو بھی اپنی منشا کے مطابق استعمال کرنے اور حیوانوں کی سی حیثیت میں رکھنے کا چلن بھی اس سماج میں معمولی سی بات ہے۔ افسانے میں الیکشن کی انھی سرگرمیوں میں چودھری ریاض اور راجہ داد کے درمیان کچھ اخلاقی ضابطوں کی صورت بھی دیکھیے جہاں عام آدمی ایک انسان کی بجائے محض چیز کی حیثیت رکھتا ہے جسے جب جہاں چاہے رکھا جا سکتا ہے:</p>
			<blockquote>
				<p>ہمارے پرکھوں سے الیکشن کے چنداصول طے ہیں… عورتوں کے ووٹ کبھی نہیں ڈلے اب کے بار بھی نہیں ڈالے جائیں گے۔ کمیوں کے ووٹ آدھے آدھے تقسیم ہوں گے۔ گائوں میں کل پچیس ووٹ کمیوں کے ہیں۔ بڑے ووٹوں میں تیرہ آپ کی طرف جائیں گے اور بارہ ہماری طرف اور چھوٹے ووٹوں میں تیرہ ہماری طرف اور بارہ آپ کی طرف۔ اپنے اپنے مزارعوں اور ٹھیکیداروں کے ووٹ پکے ہیں۔ انھیں توڑنے کی کوشش لڑائی کا آغاز سمجھا جائے گا۔</p>
			</blockquote>
			<p>یہ وہ تلخ مگر حقیقی صورتِ حال ہے جو اِس سماج میں دکھائی دیتی ہے۔ ووٹوں کی اِس تقسیم میں خود ووٹ دینے والے شریک ہی نہیں ہیں لیکن افسانے میں چند ایکڑ کے ایسے کاشت کاروں کہ جن کی اولادیں تعلیم حاصل کر رہی ہیں، سے اِس سارے نظام کو ایک خطرہ لاحق ہے۔ اب نسل دَر نسل منتقل ہوتی وفاداریاں تبدیل ہونے کے خدشات بھی سر اُٹھانے لگے ہیں جو دراصل اِس بات کا اشارہ ہیں کہ عہدِ نو مزاحمت اور اپنے حق کا شعور اُجاگر کرنے والا ہوگا:</p>
			<blockquote>
				<p>اگرچہ یہ لوگ بھی نسل دَر نسل جس خاندان سے اپنی وفاداریاں استوار رکھتے تھے اسی عہدِ دیرینہ کے پابندتھے لیکن زمانہ تیزی سے بدل رہا تھا۔ نئے نئے جوان ہوئے لڑکوں کو تعلیم اور شہر کی ہوا لگ رہی تھی۔ جس سے انھیں اپنی انفرادیت اور اہمیت کا احساس ہونے لگا تھا۔</p>
			</blockquote>
			<p>اُمید کے اِس پہلو کے باوجود افسانے میں نسل دَر نسل غلامی کے شکنجے میں کسے وہ لوگ اکثریت میں دکھائی دیتے ہیں جو آج بھی پائوں چھوکر ہاتھ جوڑنے میں ہی اپنی بقا تصور کرتے ہیں اور ایسے میں اگر دو زمیندار ایک ہی وقت میں اِس نچلے طبقے کے کسی فرد کے سامنے آجائیں تو صورتِ حال یہ بھی ہو جاتی ہے:</p>
			<blockquote>
				<p>دلو میراثی کبھی ایک کے پائوں چھوتا، کبھی دوسرے کے سامنے ہاتھ جوڑتا۔</p>
			</blockquote>
			<p>اِسی طرح آگے چل کے جب ووٹوں کی گنتی مکمل ہوتی ہے اور پہلے طے شدہ ضابطے سے انحراف کرتے ہوئے تین ووٹ اپنی مرضی کا پتہ دیتے ہیں تو اِسے بے ایمانی قرار دیا جاتا ہے اور پھر جیتنے والے امیدوار اور ہارنے والوں کے درمیان جھگڑے میں عام ڈرائیور کی موت ایسے مناظر ہیں جن سے کسی مقتدر فرد کو سروکار نہیں ہے۔</p>
			<p>افسانہ ”چرواہا“ گائوں کے اُس مفلس اورکمزور چرواہے کی کہانی ہے جس کے لیے زیست چودھری کی خدمت گزاری اور اپنے ریوڑ کے خیال رکھنے کا نام ہے۔ جو حویلی کے اندر چودھری کی بیٹی کے لیے سرکنڈوں کی کچی تیلیوں کے چرخے لے کر جاتا ہے کیونکہ اُسے وہ پسند ہیں اور پھر بیٹی کی آنکھ میں اس چرواہے کے لیے ممنونیت دیکھ کر چودھری چرواہے پر تشدد کی انتہا کردیتاہے۔ ظلم کے خلاف مزاحمت کا شعور اور طاقت نہ ہونے کا نفسیاتی اثر یہ ہوتا ہے کہ یہ چرواہا حشرات اور پرندوں کو بے دردی سے مار مار کر اپنے اندر کے غصّے کی تشفی کرتا ہے۔ اور پھر آخر میں اپنی ماں کے ساتھ چودھری کو ہم بستری کرتے دیکھ کر اینٹ سے چودھری کا بھیجا بھی نکال دیتا ہے۔</p>
			<p>اس چرواہے کے کردارمیں نچلے طبقے کے اُس بے توقیر فرد کی ایسی صفات موجود ہیں جو اُس کی ذلت کو ایک طبقے کا مشغلہ بنا دیتی ہیں:</p>
			<blockquote>
				<p>وہ اتنا بے وقعت اور حقیر تھا کہ بے وقعتی اور حقارت از خود اُس سے شرماتی تھی۔ گویا اُس کی ذات تشدد پر اُکسانے والا خود بڑا محرک تھی۔ ذلیل کو ذلیل کرو کا چلتا پھرتا اشتہار۔ پتہ نہیں ایسے انسان خدا پیدا کر کے لوگوں کو گناہگار بننے کا موقع کیوں فراہم کرتا ہے جنھیں دیکھ کر خواہ مخواہ ہاتھوں میں کھجلی ہونے لگے اور زبان نئی نئی گالیوں کا اختراع کرنے لگے۔</p>
			</blockquote>
			<p>معاشرے کے ایسے دھتکارے ہوئے اور بے بس کردار کے اندر توقیر اور بدلے کی جو خواہش پیدا ہوتی ہے وہ بے بسی کے بعد کچھ اِسی طرح کے ردِ عمل کو پیدا کر سکتی ہے:</p>
			<blockquote>
				<p>زخموں پر بھنبھنانے والی مکھیوں کو مٹھی میں پکڑ لیتا اور ایک ایک پر، ایک ایک ٹانگ الگ الگ کرتا اور سیاہ کھردری ہتھیلیوں سے مسل مسل کر مار ڈالتا۔ مار ڈالنے کا بر تر احساس اُس کے اندر وجد طاری کر دیتا۔</p>
			</blockquote>
			<p>افسانے میں اپنی معاونت پر چودھری کی بیٹی جس طرح آنکھوں میں ممنونیت لیے اِس کردار کو دیکھتی ہے اور چودھری اِس ممنونیت کو محسوس کرتے ہوئے جس انداز میں اِس بے بس کردار پر تشدد کرتا ہے وہ اپنی جگہ جاگیر دار کے کردار کے اُس پہلو کی نشان دہی کر رہا ہے جو طاقت اور ظلم سے اپنی حیثیت کا اثبات چاہتا ہے۔ تشدد کی یہ صورت اِس اقتباس میں دیکھیے:</p>
			<blockquote>
				<p>وہ بیرونی دروازے کی جانب بھاگا۔ لیکن انھوں نے بڑھ کر بالوں سے کھینچ لیا اور زمین سے دو فٹ اوپر اُٹھا کر پختہ دیوار پر پٹخا۔ سر سے مٹھی بھر بال نکل کر فضا میں اُڑنے لگے اور خون کی دھاری دیوار پر چلتی ہوئی قطرہ قطرہ فرش پر ٹپکنے لگی۔ چودھری نے بڑھ کر شکاری بوٹ والا پائوں کنپٹی پر دھردیا اور سر کو یوں مسلنے لگا جیسے کسی ٹاٹ پر بوٹ صاف کر رہا ہو۔ اُس کے منہ اورناک سے خون کے لوتھڑے اُبل کر سنگِ مر مر کے شفاف فرش کو آلودہ کر گئے۔</p>
			</blockquote>
			<p>اِس بہیمانہ تشدد اور سفّاکی کا نفسیاتی ردعمل اس چرواہے کے یہاں یوں دیکھا جا سکتا ہے کہ وہ لالیاں اور چڑیاں مارتا اور خوش ہوتا ہے:</p>
			<blockquote>
				<p>ڈھیلے مار مار کر اُن کی نازک نازک ٹانگیں توڑتا، لالیاں اور چڑیاں زخمی ہو کر گرتیں اور کھیت کی دراڑوں میں چونچیں گھسیڑنے لگتیں۔ وہ سیدھے کھر دلے تلووں والے پائوں اُن کے سروں پر رکھ رکھ کر چلتا۔ کرچ کرچ نازک کھوپڑیاں ٹوٹتیں۔ خون آلود مغز باہر بہتا۔ اُس کے اندر کامیابی والی مخصوص سرشاری ہلہ بول دیتی۔</p>
			</blockquote>
			<p>بے بسی اور محکومیت کے نتیجے میں پیدا ہونے والی اِس نفسیاتی حالت کا تلخ انجام اُس وقت افسانے کے اختتام میں سامنے آتا ہے جب چودھری اُس کی ماں کے ساتھ اِس احساسِ برتری کے ساتھ ہم بستری کرتانظر آتا ہے جیسے وہ اس کا استحقاق رکھتا ہے اور چرواہا بے وجہ خلل ڈال رہا ہے۔ ایسے میں وہ اینٹ سے چودھری کی کھوپڑی بھی پھوڑ دیتا ہے۔ جاگیر دار کا ایک مفلس اور بے بس آدمی کے ہاتھوں یہ انجام بھی اُسی تبدیلی کی علامت ہے جو بے بسی کی انتہائی صورت میں شدید ترین مزاحمت میں ڈھل جاتی ہے۔</p>
			<p>جاگیر دارکے کردار کا ایک اور تصور طاہرہ اقبال کے افسانے ”عزت“ میں دیکھا جا سکتا ہے جہاں چودھری عزت کا معیار جنسی برتری میں پوشیدہ سمجھتا ہے۔ افسانے میں جاگیر دارانہ سماج کے اُسی نام نہاد عزت کے معیار کو موضوع بنایا گیا ہے جہاں چودھری اپنے نابالغ سکول جانے والے بیٹے کی نہ صرف شادی کرتا ہے بلکہ یہ خواہش بھی رکھتا ہے کہ وہ جنسی طور پر ایک بھرپور اور بر تر مرد کا کردار ادا کرے۔ اُس کے نزدیک مرد ہونے یا برتر ہونے کا معیار ہی اِس برتری میں پوشیدہ ہے لیکن اِس کے برعکس بیٹا ابھی نابالغ اورمعصوم ذہن کا مالک ہے جسے اب بھی اپنی والدہ کے ساتھ سونے یا پڑھنے کی خواہش ہے۔ بیٹے کو بار بار اُکسانے اور جنسی ترغیب دینے کے باوجود وہ جب اُس کے اِس ردِعمل کو دیکھتا ہے تو اکثر جھلّا اُٹھتا ہے اور اُسے نامردی تک کے طعنے دیتا ہے۔</p>
			<blockquote>
				<p>نذیراں بی بی! مرد کبھی عورت سے چھوٹا ہوا ہے؟ اِدھر جوانی کا سال لگا اُدھر وہ اپنی ماں سے بھی بڑا ہو گیا۔ جتنی اونچی گردن اُٹھاکے بیٹے کو دیکھتی ہے۔ اتنا ہی ڈرتی ہے۔ ایک یہ قاسو ہے سسرا جو اپنی رَن سے بھی چھوٹا ہو گیا ہے۔ بے غیرت! مجھے تو اپنا نطفہ ہی نہیں معلوم پڑتا۔ کسی کھسرے کا جنا ہے تُو نے۔</p>
				<p>کہتا ہے لڑکے مذاق اُڑاتے ہیں کہ تیری ابھی سے شادی ہو گئی۔ کیوں؟ شادی مرد کے بچے کی نہیں ہوتی۔ تو کیا کھسروں کی ہوتی ہے؟</p>
				<p>بارہ تیرہ سال کا لڑکا بالغ ہوجاتاہے۔ یہ ہے ہی زنخا۔ ورنہ بالو جیسی عورت سامنے ہو تو آٹھ سال کا لڑکا بھی ایک جھٹکے میں جو ان ہو جائے۔</p>
			</blockquote>
			<p>مندرجہ بالا اقتباسات میں چودھری کی اُس فطرت کو بخوبی سیکھا جا سکتا ہے جہاں اُس کے نزدیک مرد کا برتر تصور محض اُس کی جنسی قوت سے جڑا ہوا ہے اور وہ ایک بچے کو بھی یہ رعایت دینے پر آمادہ نہیں۔ خود بہو کے متعلق بھی اُس کا یہ خیال کہ بالو جیسی عورت دیکھ کر آٹھ سال کا لڑکا بھی ایک جھٹکے میں جو ان ہو جائے، اُس کی اُس جاگیردارانہ ذہنیت کی عکاسی کر رہی ہے جہاں عورت کا تعارف محض اُس کی جنسی کشش سے جڑا ہوا ہے۔</p>
			<p>چودھری کی یہ جھلّاہٹ اُس وقت مزید بڑھ جاتی ہے جب اُس کی بیوی کا نوجوان بھتیجا گھر آنے جانے لگتا ہے۔ چودھری کو یہ بات گوارا نہیں ہوتی لیکن چودھرائن کا مصلحت آمیز مشورہ کہ گھر کی بات گھر رہے گی، اپنی جگہ حیرت انگیز اور قابل توجہ ہے جس پر چودھری بھڑک اُٹھتا ہے اور آخر میں گھر میں بہو اور اُس نوجوان کو اکیلا پا کر اُسے مارنے کو دوڑتاہے لیکن وہ فرار ہوجاتاہے۔ لیکن پلٹ کر جب اکیلے گھر میں بہو کے سراپے پر نگاہ دوڑاتا ہے تو وہ توقع خود پوری کر دیتا ہے جو اُس نے اب تک بیٹے سے وابستہ کر رکھی تھی۔</p>
			<p>افسانے میں جاگیردارانہ ذہنیت کی کئی جھلکیاں دیکھی جا سکتی ہیں جہاں تعلیم ایک غیر ضروری چیز ہے۔ اصل قوت علم کی نہیں جائیداد کی ہے:</p>
			<blockquote>
				<p>نہ تُونے دو ہزار کا چپڑاسی بننا ہیکہ تین ہزار کا کلرک لگناہے، اِن کتابوں میں تو ڈھونڈتا کیا ہے۔ ڈھائی مربعے کا اکیلا وارث۔ ڈیڑھ پکا مربع ایک گھوڑی پال۔ مربعے بھی سونے کے بھرے تھال۔ تو یہ کتابیں چھوڑتا کیوں نہیں۔</p>
			</blockquote>
			<p>یہ وہ روایتی جاگیردار ذہن ہے جو شعور کا معیار علم کی بجائے زمین کو سمجھتاہے اور اِس کے حصول کے لیے ہر طرح کے اخلاقی، سماجی تقاضوں کو بالائے طاق رکھنے سے بھی گریز نہیں کرتا۔ مجموعی طور پر ہم کہہ سکتے ہیں کہ طاہرہ اقبال کے یہاں وسطی پنجاب کے اُس زوال پذیر جاگیردارانہ سماج کی عمدہ عکاسی کی گئی ہے جو اب وسیع جاگیر کے مالک نہیں لیکن اُن کے ہاں تفاخر اور برتری کے سارے ذرائع طاقت اور زمین سے جڑے ہوئے ہیں۔ جاگیردار اُن کے ہاں بھی ظلم وبربریت اور ناانصافی کی علامت ہے۔ تاہم نئے عہد میں اِس سماج کے خلاف مجتمع ہونے والی مزاحمت کی جھلکیاں بھی اُن کی کہانیوں میں تلاش کی جا سکتی ہیں۔</p>
		</section>
	</body>
</document>