<document>
	<meta>
		<title>ماہنامہ ”العزیز“ (۱۹۴۰ – ۱۹۴۶ئ): ریاست بہاول پور کا ایک اہم ادبی مأخذ</title>
		<author>
			<name>عصمت درانی</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>برصغیر میں ریاست بہاول پورکی بنیاد ۱۷۲۷ء میں رکھی گئی، اور اس کی یہ جداگانہ حیثیت ۱۹۵۵ء میں پاکستان کے صوبۂ پنجاب میں ادغام تک قائم رہی۔ ۱۸۶۶ء میںیہاںپہلا مطبع ”صادق الانوار“ قائم ہوا۔ اس سرکاری مطبعے کے قیام کے ایک سال بعد ریاست کے پہلے سرکاری اخبار، صادق الاخبارکا اجرا ہوا، جو ۱۸۶۷ء سے ۱۹۵۵ء تک صحافتی خدمات انجام دیتا رہا۔ یوں ہم کہہ سکتے ہیں کہ بہاول پور میں صحافت کا باقاعدہ آغاز اسی اخبارسے ہوا۔ اس کے بعد وقتاً فوقتاً بہاول پور سے کئی ادبی رسائل و جرائد شائع ہوئے، العزیز بھی انھی میں سے ایک ہے۔</p>
			<p>العزیزکی بنیاد تب پڑی، جب بہاول پور کی معروف علمی و ادبی شخصیت اور ریٹائرڈ ڈسٹرکٹ جج عزیز الرحمان عزیز (۱۸۷۳–۱۹۴۴ئ) [اس کے بعد صرف عزیز] نے ملازمت سے سبک دوشی (۱۲ مئی ۱۹۳۸ء) کے بعد تصنیف و تالیف کا باقاعدہ سلسلہ شروع کیا، اور اس سلسلے کو مزید وسعت دینے اور بہاول پور میں علم و ادب کی اشاعت کی غرض سے اپنے شاعر و ادیب بیٹے حفیظ الرحمان حفیظ (۱۸۹۶ – ۱۹۵۹ئ) [اس کے بعد صرف حفیظ] کی معیت میں ستمبر ۱۹۳۹ء میں ”عزیز المطابع الیکٹرک پریس“ کے نام سے صادق گنج بازار (موجودہ مچھلی بازار) کی ایک تین منزلہ عمارت میںبہاول پور کا پہلا عوامی مطبع قائم کیا، جس کا افتتاح سر شیخ عبدالقادر (۱۸۷۴ – ۱۹۵۰ئ) نے کیا، جو اس وقت بہاول پور کورٹ کے چیف جسٹس تھے۔ اس مطبعے سے پہلے بہاول پور کے لوگ طباعت و اشاعت کی سہولتوں سے محروم تھے اور اس مقصد کے لیے انھیں ریاست سے باہر جانا پڑتا تھا، لیکن اب جہاں تصنیف و تالیف کی سر گرمیوں میں اضافہ ہوا اورصحافت کو فروغ ملا، وہاں اس کی بدولت علمی و ادبی اور سیاسی نوعیت کے رسائل و جرائد اور اخبارات کا اجرا بھی یہاں سے ہونے لگا۔</p>
			<p>مطبعے کے قیام کے تقریباً چھے ماہ بعدعزیز نے اپریل ۱۹۴۰ء میں العزیز کے نام سے ایک ادبی مجلے کا اجرا کیا، جس کے ذکر کے بغیربہاول پور کی علمی و ادبی تاریخ مکمل نہیں ہو سکتی۔ اپنے عہد اور مقام اشاعت کے اعتبار سے بلند معیار کے حامل اس مجلے نے نہ صرف علمی و ادبی خدمات انجام دیں بلکہ ریاست بہاول پور کو لوگوں سے متعارف کرایا۔ عزیز کو العزیز کے اجرا سے قبل نہ صرف آئندہ پیش آنے والی مشکلات کا بخوبی اندازہ تھا، بلکہ اس سے پہلے جاری ہونے والے رسالوں کا مایوس کن انجام بھی ان کے سامنے تھا۔ لیکن یہ سب باتیں ان کے ملک و ملت کی خدمت کے عزم کو متزلزل نہ کر سکیں۔ لکھتے ہیں:</p>
			<blockquote>
				<p>… میرا عزم ان تمام مشکلات پر غالب آ گیا۔ چونکہ میرا طریق خدمت موجودہ کثیرالاشاعت رسالوں کا سا نہیں، اس لیے کہ میں علمی ادبی خدمات کے علاوہ تاریخی، اخلاقی اوراصلاحی خدمت کے لیے جن مقاصد کو ذہن نشین کر کے العزیز کا اجرا کر رہا ہوں، وہ باقی تمام لٹریری میگزینوں سے جدا گانہ ہے۔ اگرچہ شکستہ خاطری اوردل شکنی کے روح فرسا تجربات سے چشم پوشی غیر ممکن ہے۔ پھر بھی میرے استقلال کے ایوان کی بنیادیں غیر متزلزل رہیں۔ اور اب وقت آگیا ہے کہ میں اپنے سوز درونی سے ملک کے ہمدرد طبقے کو غیرت دلا کر خدمت وطن کی دعوت دوں۔</p>
			</blockquote>
			<p>العزیز، بہاول پور میں اپنے عہد کا واحد علمی و ادبی پرچہ تھا جو نامساعد حالات کے باوجود اپریل ۱۹۴۰ء سے جنوری ۱۹۴۶ء تک باقاعدگی سے عزیز المطابع سے چھپ کر حفیظ منزل سے شائع ہوتا رہا۔ اپنا مطبع ہونے کے باعث بغیر کسی کے منت کش ہوئے ہر مہینے کی پہلی تاریخ کو شائع ہو جاتا تھا۔ اسی دوران عزیز نے۱۸ اگست ۱۹۴۰ء کو العزیز کے نام سے ہی حفیظ کی زیر ادارت ایک ہفتہ وار اخبار بھی جاری کیا۔ انھوں نے عزیز المطابع اور اس ماہنامہ اور ہفت روزہ کے اخراجات اپنی بیشترجائیداد فروخت کر کے پورے کیے۔</p>
			<p>العزیزکا ۵۲ صفحات پر مشتمل پہلا شمارہ یکم اپریل ۱۹۴۰ء (مطابق ۱۳۵۹ھ) کو منشی محمد امین، پرنٹر پبلشر کے زیر اہتمام عزیز المطابع سے شائع ہوا۔ سرورق پر ”بہاول پور کا ایک علمی، ادبی، تاریخی، مصور ماہنامہ – العزیز“ کے الفاظ درج تھے، جو آخر تک اسی طرح لکھے جاتے رہے۔ ادارۂ تحریر اعزازی میں حافظ سراج الدین محمود (بی اے، بی ٹی) اور سید قیوم گیلانی (فاضل ادب)، جب کہ ڈائریکٹر کے طور پر عزیز الرحمان کا نام درج تھا۔ قیمت فی پرچہ تین آنے اورسالانہ چندہ دو روپے مقرر کیا گیا۔ پہلا شمارہ ارباب ذوق کی خدمت میں بلا طلب پیش کیا گیا۔ اس شمارے میں فہرست مضامین کے بعد دوسرے صفحے پر ”اداریہ“ سید قیوم گیلانی، اور ”تقریب“ ادارے کی طرف سے ہے، جن میں شائع ہونے والے مضامین کا تعارف کرایا گیا ہے۔ العزیزکا ”پیغام“ حفیظ نے، جب کہ ”افتتاحیہ“ عزیز نے تحریر کیا۔ عزیز کے دیرینہ دوست الحاج قاضی فضل کریم (وفات: نومبر ۱۹۴۱ئ)، میونسپل کمشنر بہاول نگرنے العزیز کے اجرا پر ایک عربی قطعہ تاریخ لکھ کر بھجوایا جو مئی ۱۹۴۰ء کے شمارے میں شائع ہوا:</p>
			<annotation lang="ar">
				<blockquote>
					<verse>
						لمّا العزیز من العزیز اصابنا
						قلنا لہ اھلاً و سھلاً و مرحبا
						فبباء بسم اللہ قلت محاسباً
						فی سنہ خیر الجراید قد جریٰ
					</verse>
				</blockquote>
			</annotation>
			<blockquote>
				<p>(۱۳۵۹ھ)</p>
			</blockquote>
			<p>عزیزنے پہلے شمارے میں اس مجلے کے جو مقاصد بیان کیے، اس کا کچھ حصہ یہاں نقل کیا جاتا ہے:</p>
			<blockquote>
				<p>… لٹریچر کی بہترین خدمت اس کا مقدم فرض ہو گا۔ علمی تجسس اور مؤرخانہ کاوش سے بہاول پور کی تاریخ اور مشاہیر پر بہترین آرٹیکل شائع کرنا اس کے نصب العین میں داخل ہے۔ تاریخ اسلام اور بالخصوص تاریخ خاندان عالیشان فرمانروایان مملکت خداداد بہاول پور کی نئی توضیحات اور تفصیلات اپنے دلکش انداز میں پیش کرنا العزیز کا سب سے بڑا مقصد رہے گا۔ ملک کے اخلاق و رسوم اور طرز معاشرت کے لیے اصلاحی مضامین کا مؤثر سلسلہ اس میں درج ہوتا رہے گا … عام طبائع اور خیالات میں جو بیماریاں اور خرابیاں موجود ہیں، ان کی اصلاح شائستگی اور اعلیٰ تربیت کے جذبات سے متاثر ہو کر جو مضامین ملک کے نامور انشا پردازوں کے قلم سے نکلیں گے ان کے علاوہ علوم مروجہ و فنون لطیفہ اور سائنٹیفک تحقیقات کے نتائج کا دلچسپ اور مفید لٹریچر مشرقی اور مغربی زبانوں سے تراجم کے ذریعے ارباب بصیرت کے سامنے پیش کرتا رہے گا۔ مشاہیر ملک کے سوانح سبق آموز اور عبرت انگیز واقعات پر مستقل مضامین اس کے جزو اعظم رہیں گے۔ بہاول پوری زبان کے پر اثر اور دلکش لٹریچر کی اشاعت اور اس کی توضیحات العزیز کے خاص مقاصد میں سے ہیں۔ طبقۂ نسواں اور ملک کے بچوں کے لیے بھی اس کے کالم ہمیشہ کھلے رہیں گے۔ العزیز کے لیے دلکش تاریخی مناظر بزرگان ملت اور فرمانروایان بہاول پور کی مبارک تصاویر کے بلاک بھی تیار کرائے جانے کا اہتمام کیا گیا ہے جو اس کی مزید زیبائش کا موجب ہوں گے۔ اس لحاظ سے العزیزایک مصور میگزین ہو گا۔</p>
			</blockquote>
			<p>یہ پرچہ شائع ہوتے ہی ہاتھوں ہاتھ لیا گیا۔ ادبی علمی حلقوں میں اس کی خاصی پذیرائی ہوئی۔ عزیز کا علمی وادبی تعارف اور وقار بھی اس مقبولیت کی ایک وجہ تھا۔ پہلے شمارے کی اشاعت پر سید سلیمان ندوی (۱۸۸۴ – ۱۹۵۳ئ)، سرشیخ عبدالقادر، ریاست کے مشیر مال اور نامور ادیب و شاعر مولوی عبدالمالک صادقی (۱۸۵۵ – ۱۹۴۱ئ) اور احمد علی خان درانی، مدیر عمومی انجمن ادبی کابل (تاسیس: ۱۹۳۱ئ) جیسی شخصیات نے حوصلہ افزا پیغامات ارسال کیے، جو دوسرے شمارے میں شائع ہوئے۔ سید سلیمان ندوی کے۱۶ مارچ ۱۹۴۰ء کو تحریر کردہ مراسلے سے ایک اقتباس:</p>
			<blockquote>
				<p>… مضامین کا تنوع، نظم و نثر کا انتخاب، تاریخی اورعلمی مقالات، مختصر علمی اخباری نکات، ہر چیز اپنی جگہ مفید اور دلچسپ نظر آتی ہے۔ مضامین کا حسن ترتیب صاحب قلم مدیر کے دیرینہ تجربے کا پتا دیتا ہے۔ مجھے امید ہے کہ اعلیٰ حضرت شہر یار بہاول پور خلد اللہ ملکہـ کے زیر سایہ یہ پودا نشوونما پائے گا اور کچھ ہی دنوں میں بہاول پور کا یہ نونہال، ہندوستان کے علمی چمن زار میں ایک نئے دل پذیر نخل بارور کا اضافہ کرے گا۔</p>
			</blockquote>
			<p>العزیز کے لیے سرشیخ عبدالقادر کے پیغام کا کچھ حصہ:</p>
			<blockquote>
				<p>… پہلی اشاعت میں جو مضامین نظم و نثر درج ہیں، ان کو دیکھ کر یہ امید ہوتی ہے کہ اس رسالے کی بدولت اس بڑی ریاست میں علمی و ادبی ذوق بہت ترقی پائے گا۔</p>
			</blockquote>
			<p>اداریہ ”بزم عزیز“ کے نام سے عزیز خود لکھا کرتے تھے۔ بعد ازاں یہ ذمہ داری حفیظ بھی نبھاتے رہے۔ مئی ۱۹۴۰ء سے حافظ سراج الدین محمود اس کے مدیر مقرر ہوئے۔ ستمبر ۱۹۴۰ء میں ان کے ساتھ محمد نصر اللہ خان (بی اے) کا نام نظر آتا ہے، جو صرف ایک شمارے تک ہی محدود رہا۔ دسمبر ۱۹۴۰ء سے جولائی ۱۹۴۱ء تک کے شماروں میں حافظ سراج کے ساتھ حفیظ کا نام بھی نظر آنے لگا۔ اگست ۱۹۴۱ء سے العزیز کی ادارت حفیظ نے تن تنہاسنبھال لی۔ اگرچہ جولائی ۱۹۴۵ء میںمنشی محمد امین اوراگست ۱۹۴۵ء میںمحمد یعقوب نیر جہلمی کے نام نائب مدیران کی حیثیت سے ملتے ہیں، لیکن مدیر آخری شمارے تک حفیظ ہی رہے۔</p>
			<p>چونکہ ریاست میں عزیز کی حیثیت ایک دائرۃ المعارف کی سی تھی۔ وہ نئے ادبا اور شعرا کی علمی سرپرستی اور تحقیق میں ان کی مدد کرتے۔ مقامی ادیبوں اور شعرا کی بھی حوصلہ افزائی کرتے، لہٰذا بہاول پور کے بیشتر ادبا اور شعرا کا اولین تعارف اس مجلے کے ذریعے ہوا۔ العزیز کے مستقل لکھنے والوں میں عزیز اور حفیظ سر فہرست ہیں۔ علاوہ ازیں، مولانا نور احمد خان فریدی، حفیظ جالندھری، فضل جالندھری، سر شیخ عبدالقادر، نبی بخش خان بلوچ، نعمان تاثیر، وحید الدین سلیم پانی پتی، عبدالرشید نسیم طالوت، اسد ملتانی، پیر زادہ کشفی الاسدی ملتانی، دیوی دیال آتش، محسن خان پوری، ماہر القادری، دلشاد کلانچوی، نور محمد علوی، پروفیسر معین الدین حسن، بشیر مخفی القادری، سید فضل الحسن، شفقت کاظمی، نہال سیوہاروی، نشاط کاشمیری، بسمل صدیقی، نیر جہلمی، حرمان خیر آبادی، منشی محمد اکبر، مولوی غلام احمد اختر، عبدالمالک صادقی، خرم بہاول پوری، حسن عبدالجواد، عبدالحق شوق، مولانا نذیر احمد گجراتی، حافظ سراج الدین محمود وغیرہ کی نگارشات شامل ہوتی رہیں۔</p>
			<p>عزیز کی فاضلانہ نگرانی، مدیران کی محنت، صاحبان ذوق کی قدر دانی و ہمت افزائی، اپنی غیر متنازعہ پالیسی اور قلمی معاونین کی بدولت العزیز جلد ہی ابتدائی مراحل سے نکل کردنیاے ادب میں ہر دل عزیز ہو گیا۔ رفتہ رفتہ لوگ اس مجلے کے منتظر رہنے لگے۔ جتنے نسخے چھپتے، ہاتھوں ہاتھ فروخت ہو جاتے۔ صرف ریاست کے اندر اس کے خریداروں کی تعداد آٹھ سو تک پہنچ گئی۔ قلمی معاونین کا دائرہ بھی وسیع ہونے لگا۔ گویا العزیزکی بدولت ریاست میں ایک نئے ادبی دور کا آغاز ہوا۔ عبدالرشید نسیم طالوت (۱۹۰۹–۱۹۶۳ئ)، نوراحمد خان فریدی (۱۹۰۸–۱۹۹۴ئ)، سر شیخ عبدالقادر اور نعمان تاثیر جیسے اہل ذوق کے علاوہ خواجہ محمد یوسف سلیمانی (تونسہ شریف) اور سید غلام میراں شاہ (وفات: ۱۹۸۶ئ) سجا دہ نشین جمال دین والی، بھی اس کے معاونین و قارئین میں شامل ہو گئے۔ آخر الذکر کا عزیزکے نام ایک خط:</p>
			<blockquote>
				<p>… اس اخیر عمر میں آپ نے العزیز کی اشاعت سے ملک اور قوم کو فائدہ پہنچانے کا جو عزم اختیار کیا ہے، یہ ایک حقیقی خدمت ہے۔ اللہ تعالی آپ کو کامیاب کرے اور نئی نسلوں کو ان کے بزرگان کے کارناموں سے واقف کر کے آپ بہاول پور کے بچے بچے کو زندہ دیکھیں۔</p>
			</blockquote>
			<p>جلد ہی العزیز کی شہرت بیرون ریاست بھی پھیل گئی۔ اپنی عمر کی دوسری ششماہی میں قدم رکھا تو مجلہ معارف، اعظم گڑھ کے ستمبر ۱۹۴۰ء کے شمارے میںشاہ معین الدین احمد ندوی (۱۹۰۳ – ۱۹۷۴ئ) کا تبصرہ شائع ہوا:</p>
			<blockquote>
				<p>ہم نے اس رسالے کے کئی نمبر دیکھے۔ ہر نمبر کو مضامین کی سنجیدگی اور معلومات کے تنوع کے لحاظ سے بہتر پایا۔ مولوی عزیزالرحمان کے قلم کے مضامین: ”نوادر کتب خانہ سلطانی“، ”مسلمان اور فن تعمیر“، ”اسلام اور جغرافیہ نویسی“ خاص طور سے زیادہ مفید ہیں۔ ”مسلمان اور فن تعمیر“ میں یہ تسامح ہے کہ قسطنطنیہ کی مسجد ایاصوفیہ مسلمانوں کی تعمیر ہے؛ دراصل یہ قسطنطنیہ کا گرجا تھا جسے مسجد بنایا گیا۔ تاریخ بہاول پور اور مشاہیر بہاول پور کا سلسلہ بھی دل چسپ ہے۔ عام دل چسپی کے لیے ادب اور افسانے کی چاشنی بھی موجود ہے۔ امید ہے کہ اس رسالے کے ذریعے اہل بہاول پور میں اردو ادب و انشا کا ذوق پیدا ہو گا۔</p>
			</blockquote>
			<p>خاص مواقع پر العزیز کے خصوصی نمبر بھی شائع ہوتے رہے۔ مثلاً: سالگرہ نمبر (اکتوبر ۱۹۴۰ئ)، امیر ریاست نواب صادق خان خامس (عہد حکومت: ۱۹۲۴–۱۹۶۶ئ) کی سالگرہ کی مناسبت سے، جس میں ان کی مدح میں علامہ عمر البری المدنی، مدرس حرم شریف کا عربی، غلام احمد اختر کافارسی اور حفیظ جالندھری کا اردو قصیدہ شامل تھا۔ حج نمبر (جنوری ۱۹۴۱ئ)، خطاب نمبر (فروری ۱۹۴۱ئ) ۱۹۴۱ء میںنواب صادق خان خامس کو جی سی ایس آئی کا خطاب ملنے پر خصوصی اہتمام کے ساتھ شائع کیا گیا۔ اس شمارے میں فرمانرواے بہاول پور کی تقریر کا متن اور دوسری تمام تقاریر، تحاریر اورپیش شدہ قصائد، خطاب کی حقیقت اور نواب کے جد امجد کے خطاب حاصل کرنے کی کیفیت کو مع تصاویر شائع کیا گیا؛ عید نمبر (نومبر ۱۹۴۱ء)، خواجہ غلام فرید نمبر (مئی ۱۹۴۲ئ)، سالانہ نمبر (اپریل ۱۹۴۴ئ)، میلاد نمبر وغیرہ۔</p>
			<p>ایک علمی اور تاریخی مجلہ ہونے کے ناطے العزیز کے مقاصد کا دائرہ اگرچہ محدود تھا، لیکن اس کی فائل کا بغور مطالعہ کرنے سے علم ہوتا ہے کہ وہ تمام مقاصد جو عزیز نے اس کے پہلے شمارے میں بیان کیے، پورے کرنے کی حتی المقدور کوشش کی۔ العزیز میں چند مستقل عنوانات کے تحت بہت سی کارآ مد معلومات بہم پہنچائی جاتی رہی ہیں۔ ذیل میں ان کا ایک مختصر جائزہ لیا جاتا ہے:</p>
			<p>”بزم عزیز“، یعنی اداریے میں گذشتہ شمارے پر جامع تبصرہ اورمدیر کو وصول شدہ خطوط بھی شامل اشاعت ہوتے۔ صرف تعریفی خطوط ہی شامل نہ کیے جاتے، بلکہ تنقید کا بھی خیر مقدم کیا جاتا۔ عبدالمالک صادقی کے مفصل تبصرے اورتنقیدی خطوط وقتاً فوقتاً العزیز کے اداریوں کا حصہ بنتے رہتے۔ خرم بہاول پوری (۱۸۶۹–۱۹۵۱ئ) کے کلام پرمئی ۱۹۴۰ء کی ”بزم عزیز“ میں ان کا دو صفحات پر مشتمل طویل تنقیدی خط، مئی ۱۹۴۴ء کی اشاعت میں شامل مضمون ”اسرار فرید“ پر اکتوبر ۱۹۴۴ء میں حافظ شفیع شیدا نے ”تنقیدات عالیہ“ کے عنوان سے تنقید لکھی، جس پرفروری–مارچ ۱۹۴۵ء کے شمارے میں غلام حسن کیفی کی تنقید در تنقید ”محاکمہ“ کے عنوان سے شائع ہوئی۔</p>
			<p>ریاست میں رونما ہونے والے اہم واقعات اور علمی و ادبی سرگرمیوں کا علم بھی ان اداریوں سے بخوبی ہوتا ہے۔ مثلاً: ۲۲ فروری ۱۹۴۱ء کو صادق ایجرٹن کالج کے سالانہ جلسۂ تقسیم اسناد کے لیے سرشیخ عبدالقادر کی بہاول پورآمد، نومبر ۱۹۴۱ء میں صادق ایجرٹن کالج کا مشاعرہ، سر شیخ عبدالقادر کا عزیز المطابع کا دورہ اور ۲۴ دسمبر ۱۹۴۲ء میں صادق الاخبار کا نام تبدیل کر کے گورنمنٹ گزٹ بہاول پورکیا جانا، ۲۱ فروری ۱۹۴۳ء کو پیر زادہ محمد ابراہیم حنیف کی بہاول پور آمد اور عزیز المطابع کا دورہ، ۸ فروری ۱۹۴۳ء کو ریاست کے ہوم منسٹر مولوی غلام حسین (۱۸۷۴–۱۹۴۹ئ) اور سرشیخ عبدالقادر کی رہائش گاہوں پرمنعقدہ علمی صحبتیں، ریاست میں۱۹۴۳ء میں منعقد ہونے والے آل انڈیا مشاعرے کی روداد، نعمان تاثیر کی رہائش گاہ پر ۳۰ اکتوبر ۱۹۴۴ء کی شب منعقدہ مشاعرے میں پڑھا جانے والا کلام، جو جنوری ۱۹۴۵ء کے شمارے میں شائع ہوا۔</p>
			<p>العزیز کا بنیادی مقصد چونکہ بہاول پور کے ادبی و علمی تشخص کو نمایاں کرنا تھا، لہٰذا بہاول پور کی تاریخ، ادب اور ثقافت اس کے خاص موضوعات تھے۔ اس مجلے نے یہاں کے عوام کو بہاول پور، اس کی تاریخ، تہذیب، اور اس کی ثقافت سے متعارف کرانے میں نمایاں کردار ادا کیا۔ مسعود حسن شہاب دہلوی (۱۹۲۲–۱۹۹۰ئ) کے مطابق بہاول پور کی تاریخ، ادب اور ثقافت پر العزیز میں جتنا مواد شائع ہوا ہے اور کہیں نہیں چھپا۔</p>
			<p>بہاول پور کے متعلق معلومات کے بارے میں العزیز کے کئی سلسلہ ہاے مضامین: ”تاریخ بہاول پور کا ایک غیر معروف صفحہ“، ”تاریخ بہاول پور کا ایک ورق“، ”مملکت خداداد بہاول پور کے آثار قدیمہ“، ”تاریخ بہاول پور کا ایک اہم واقعہ“، ”بہاول پور کی تاریخ کا ایک دل چسپ اور غیر معلوم پہلو“، وغیرہ کے عنوانات کے تحت قابل ذکر ہیں۔ ان سلسلہ ہاے مضامین کے تحت عزیز اور حفیظ نے بہاول پور کی تاریخ، یہاں کے رسم و رواج، بہاول پور کے عسکری حالات، غرض بہاول پور کا تعارف ہر پہلو سے کرانے کی کوشش کی ہے۔ خواہ، ”دولت عالیہ عباسیہ خداداد بہاول پور کے قدیم قلعے“ کے عنوان کے تحت عزیز کا مضمون ”قلعہ ڈیراور کی قدیم تاریخ“ ہو، جس میں ڈیراور کے جغرافیائی حالات، ریاست کے قدیم باشندوں کے رسم و رواج، عباسی دور میں اس قصبے کی آبادی اور محلوں کی تعداد اور اس کی قدیم تاریخ کو بیان کیا ہے، قلعہ اسلام گڑھ کی تاریخی و جغرافیائی تفصیلات پر مبنی صاحبزادہ اللہ وسایا عباسی کامضمون ہو، یاحفیظ کا مضمون ”شہربہاول پور میںاہل ہنود کے متبرک مقامات“، جس سے اسلام کی روایتی رواداری اور بہاول پور میں مختلف مذاہب کے لوگوں کے آپس میں میل جول کی عکاسی ہوتی ہے۔</p>
			<p>فروری۱۹۴۳ء سے ”مملکت خداداد بہاول پور میں اردو لٹریچر کی تاریخ“، کے عنوان سے عزیز کے سلسلۂ مضمون کا آغاز ہوا، جو کئی شماروں میں جاری رہا۔ اس میں ریاست میں اردو نثر اور نظم کی مکمل تاریخ مستند حوالوں سے بیان کی گئی۔ فروری۱۹۴۳ء میں حفیظ کے مضمون ”بہاول پور میں انجمن سازی“ میں ریاست میں موجود مختلف انجمنوں کی مکمل تاریخ، یعنی تعارف، مقاصد اور کارہاے نمایاں مفصل بیان کیے گئے۔ فرمانرواے بہاول پور کی تصاویرکے علاوہ عباسی خاندان کے بارے میں معلوماتی مضامین بھی ”دولت عباسیہ کی علمی سرپرستیاں“، اور کئی مختلف عنوانات کے تحت وقتاً فوقتاً العزیزمیں شامل رہے، جن میں عباسی خاندان کی علم دوستی، رعایا پروری، ایجادات اور اس خاندان کی تاریخ اور تعمیرات کو موضوع بحث بنایا جاتا رہا ہے۔ مثلاً آغاز اسلام سے لے کر تمام خاندان عباسیہ اور ۱۹۴۲ء تک فرمانروایان ریاست بہاول پورکی مکمل تاریخ پر مشتمل عزیز کی مشہور تصنیف: صبح صادق (طبع اول: ۱۹۰۰ئ) العزیز میں قسط وارچھپتی رہی۔ یہ سلسلہ ستمبر ۱۹۴۱ء سے شروع ہوا اورتقریباً دو سال تک جاری رہا۔ ۱۹۴۳ء میں عزیز المطابع سے اس کتاب کی باقاعدہ اشاعت پر نبی بخش خان بلوچ (۱۹۱۷– ۲۰۱۱ئ) کا علی گڑھ سے ارسال کردہ مراسلہ، اورمجلہ معارف (اعظم گڑھ) کے اکتوبر۱۹۴۳ء کے شمارے میں شامل پانچ صفحات پر مشتمل سید سلیمان ندوی کے تبصرے کا اختصار بھی العزیزمیں شامل ہے۔ عزیز کی ایک اور تصنیف تاریخ الوزرا بھی العزیز میں قسط وار شائع ہوتی رہی، جس میںوزراے بہاول پور کے حالات زندگی، دور وزارت اور کارہاے نمایاںپر نایاب مواد ملتا ہے۔ یہ کتاب عزیز کی وفات کے بعد حفیظ نے نامکمل حالت میں ہی عزیز المطابع سے ۱۹۴۴ء میںشائع کی، جو اب کمیاب ہے۔</p>
			<p>”تذکرۃ الشعرا“، اور ”شعراے بہاول پور“ کے عنوانات کے تحت ریاست کے شعرا کے بارے میں وقتاً فوقتاً مضامین شائع ہوتے رہے، جن میں ان کے تفصیلی حالات کے علاوہ نمونۂ کلام بھی درج کیا جاتا۔ اسی طرح ”تاریخ علماے بہاول پور“ کے عنوان سے ایک سلسلۂ مضامین بھی کئی شماروں تک جاری رہا۔ عزیز کے مطابق:</p>
			<blockquote>
				<p>ادارہ العزیزان تمام شعرا، مصنفین اور علماکی مکمل تاریخ مرتب کر رہا ہے جو دولت خداداد بہاول پور کی حدود میں زبان علم اور ادب کی خدمت کرنے والے کسی نہ کسی وقت موجود رہے ہیں۔ یہ مجموعہ مرتب ہو کر جس وقت شائع ہوا وہ ایک عجیب تاریخی حیثیت کا خزانہ ثابت ہو گا۔</p>
			</blockquote>
			<p>عزیز نے بحیثیت ناظم سر رشتۂ تالیفات بہاول پور، ”تذکرہ مشاہیر“ کے عنوان سے ایک حصۂ تاریخ مرتب کرنے کا سلسلہ شروع کر رکھا تھا، اور اس سلسلے میں العزیز کے تقریباً ہر شمارے میں ایک مضمون شائع ہوتا تھا جس میں بہاول پور کے اکابر مسلمان اور ہندو قدیم خاندانوں کے حالات اور اہم شخصیات کا تفصیلی تعارف بیان کیا جاتاتھا۔ ان خاندانوں کے مکمل شجرہ ہاے نسب بھی شامل ہوتے تھے۔ عزیز اور حفیظ مکمل تحقیق، چھان پھٹک، اہم افراد سے روابط اور محنت کے بعد اس مستقل سلسلے کے مضامین کو تحریر کیا کرتے تھے۔ ان مضامین کو مکمل صحت کے ساتھ تحریر کرنے کے لیے جن کتب کی ضرورت تھی، ان کے لیے عزیز نے فرمانرواے بہاول پور کے کتب خانۂ سلطانی سے استفادہ کیا۔ انھوں نے اس سلسلے کو اس احسن طریقے سے نبھایااورایک ایسا اہم حوالہ اور مأخذ فراہم کر گئے کہ آج، تقریباً ثلث صدی گذرنے کے بعد بھی بہاول پور کے قدیم خاندانوں سے تعلق رکھنے والے اکثر اشخاص کو جب اپنے شجرۂ نسب یاخاندانی حالات کے بارے میں کسی حوالے یا تصدیق کی ضرورت پڑتی ہے تو وہ العزیز کے شمارے تلاش کرتے ہیں۔</p>
			<p>بہاول پوری زبان، یعنی سرائیکی کے پراثر اور دلکش ادب کی اشاعت اور اس کی توضیحات العزیز کا ایک خاص مقصد قرار دیا گیا تھا، لہٰذا سرائیکی کے لیے خاص گنجائش رکھی گئی۔ عزیز نے سرائیکی شعر اکا کلام بالالتزام چھاپنا شروع کیا تاکہ ان کی حوصلہ افزائی اور دوسروں کو تحریک ہو۔ ”بہاول پوری زبان“ کے عنوان کے تحت اس زبان کے مقامی شعرا کا کلام اور ادبی تخلیقات سرائیکی اور اردو، دونوں زبانوںمیں شائع ہوتیں۔ قصہ ”دل آرام“، جو حفیظ نے سندھی سے بہاول پوری زبان میںترجمہ کیا، قسط وار شائع ہوتا رہا۔ اس کے علاوہ انھوں نے اس زبان میں کئی معلوماتی مضامین بھی لکھے۔ ہر شمارے میں خواجہ غلام فرید (۱۸۴۵ – ۱۹۰۱ئ) کی نئی کافی اردو ترجمے کے ساتھ: ”خم کدۂ فریدی کا ایک کیف آور جام“، ”جگر پارہ ہاے فرید“، یا ”حضرت خواجہ فرید کے جام عرفان کا ایک جرعہ“ کے عنوانات سے شامل اشاعت ہوتی، جس کی بدولت سرائیکی زبان سے ناآشنا بھی خواجہ صاحب کے کلام کو سمجھ کر اس کی گہرائیوں میں چھپے قیمتی گوہر تک رسائی حاصل کر سکتے۔</p>
			<p>العزیز کے مندرجات سے ہی علم ہوتا ہے کہ نواب صادق خان خامس نے عزیز کو دیوان فرید کی مترجم، محشیٰ اور مفصل مضامین معرفت پر مشتمل اشاعت پر مامور کیا اور اپنے توشہ خانہ میں موجود خواجہ فرید کی ایک نایاب تصویر اور اپنے کتب خانۂ سلطانی سے خواجہ فرید کے خاص منشی میاں نباہو کا کتابت کردہ دیوان کا ایک صحیح اور مکمل نسخہ عنایت کیا۔ عزیز، ”بزم عزیز“ کے ذریعے دیوان کی تدوین کی پیش رفت سے آگاہ کرتے رہتے۔ جنوری ۱۹۴۳ء تک اسی (۸۰) کافیوں کا ترجمہ اور حواشی کا مسودہ تیار ہو چکا تھا۔ جولائی ۱۹۴۳ء تک یہ تعداد تقریباً سو (۱۰۰) کافیوں تک پہنچ گئی۔ دسمبر ۱۹۴۳ء کے شمارے سے خبر ملتی ہے کہ دیوان فرید کا ترجمہ مکمل ہو چکا ہے، اورکتابت اور طباعت کے مراحل باقی ہیں۔</p>
			<p>اپنی زبان کی اشاعت اورخدمت کا جذبہ اتنا راسخ تھا کہ عزیز اور حفیظ نے اپنے مطبعے کے قریب ایک مکان سرائیکی زبان وادب کے کتب خانے کے لیے مختص کیا اور اپنے ذاتی کتب خانے سے متعلقہ کتب مطالعۂ عام کی غرض سے یہاں منتقل کیں۔ العزیز کے قارئین سے بھی سرائیکی نظم و نثرکی قلمی یا مطبوعہ کتب کے متعلق اطلاع دینے کی بھی استدعا کی گئی، تاکہ انھیں حاصل کیا جا سکے۔ بہاول پور کی تاریخ اورسرائیکی زبان و ادب کے محققین کو العزیز کی فائل کا مطالعہ ضرور کرنا چاہیے، کیونکہ اس زبان سے متعلق مستند مواد کہیں اور سے نہیں مل سکتا۔</p>
			<p>عزیز، نواب صاحب کے کتب خانے اور عجائب خانۂ سلطانی کے مہتمم اور کتاب دار کے عہدے پر فائز رہے۔ ملازمت سے سبک دوشی کے بعد بھی ایک طویل مدت تک بحیثیت کتاب دار خدمات سر انجام دیتے رہے۔ اس دوران انھیں کتب خانے کی نادر کتب سے استفادے کا موقع ملا۔ العزیزمیںایک مستقل عنوان: ”نوادر کتب خانۂ سلطانی“ کے تحت انھوں نے یہ کوشش کی کہ اس کتب خانے میں موجود نادر مخطوطات و کتب کا تعارف پیش کیا جائے، تاکہ دل چسپی رکھنے والے افراد ان سے مستفید ہو سکیں۔ کتاب کا نام، مصنف، اور موضوع کو اس طرح بیان کرتے کہ قاری پوری کتاب پڑھے بغیر بھی اس کے مندرجات سے آگاہ ہو سکتا تھا۔ یہ سلسلۂ مضامین عزیز کی وفات کے ساتھ ہی ختم ہو گیا۔ لیکن اب، جب کہ یہ کتب خانہ حصوں بخروں میں بٹ کے صفحۂ ہستی سے مٹ چکا ہے، تو عزیز کے یہ مقالات ہی ہیں جو اس کی عظمت رفتہ کا پتا دیتے ہیں۔</p>
			<p>عزیز، فارسی کی کیف آور زبان اور اس کی شاعری کا مذاق ختم ہونے پر بہت رنجیدہ تھے۔ انھوں نے العزیز کے ذریعے فارسی ادب کو حیات نو بخشنے کی ذمہ داری باقاعدہ طور پر اپنے سر لی۔ اور گاہے گاہے اس زبان کی خدمت کے عزم کا اظہار کیا۔ مثلاً:</p>
			<blockquote>
				<p>- ایک وقت تھا، جب مکتبوں میں بزرگ استاد اپنے عزیز اور پیارے بچوں (طالب علموں) کو مکتوب اور ملاطفے یاد کروایا کرتے تھے اور فارسی کی چاشنی سے ہر ایک زبان اور دہان لذت نصیب ہوتا تھا۔ اب فارسی ایک اجنبی زبان ہو گئی ہے۔ اور اس کی فصاحت اور بلاغت کے خزانے کتابوں میں باقی رہ گئے ہیں۔ العزیز کے پروگرام میں اس زبان کے احیا اور ایرانی مذاق سے ملک کی شناسائی کی خدمت بھی داخل ہے۔ کوشش یہی رہے گی کہ مکتبوں کے عالم اور تعلیم کے تجربہ کار استاد جو شہد گھول گھول کر بچوں کو پلایا کرتے تھے، وہی شیرینی ناظرین العزیزکی خدمت میں مختلف اسلوب سے پیش کی جایا کرے تاکہ نازک خیالی اور سخن فہمی کے علاوہ مذاق سلیم اور وجدان صحیح کے پیراے ذہن نشین ہوتے رہیں۔</p>
				<p>- فارسی زبان بھی ہندوستان کے لیے رفتہ رفتہ اجنبی ہوتی جا رہی ہے۔ اس کی خدمت بھی عوام کی دسترس سے بالاتر ہے۔ اس کے متعلق بھی ملک کے خادم العزیز نے تہیہ کر لیا ہے کہ اہل وطن کے دماغوں کے ساتھ مذاق فارسی کی وابستگی کی برابر کوشش کرتا رہے۔</p>
			</blockquote>
			<p>چنانچہ العزیز میں ”قند پارسی“ کے عنوان کے تحت فارسی کے متقدمین شعرا کے منتخب کلام کے علاوہ، عزیز اور حفیظ کا اپنا فارسی کلام، ریاستی اور غیر ریاستی فارسی شعرا کی طبع آزمائی کے نمونے شامل اشاعت رہے۔ ”دو آتشہ“ کے عنوان سے کلاسیک فارسی شاعری کے تراجم، مثلاً: ”رباعیات خیام کا منظوم ترجمہ“، ازمولانا نذیر احمد گجراتی، ”حافظ شیرازی کے فارسی اشعار کا آزاد ترجمہ“، ازوحید الدین سیلم پانی پتی وغیرہ۔ ”میرے بیاض کے چند شعر“، یا ”میرے بیاض کے فارسی اشعار“، کے عنوان سے حفیظ یا عزیز اپنا پسندیدہ منتخب فارسی یا اردوکلام گاہے بگاہے شائع کرتے۔ بہاول پور کی کچھ قدیم تاریخی عمارتوں پر موجود فارسی قطعات تاریخ میں سے بعض کے بارے میں آگاہی ہوتی ہے، جو اب معدوم ہو چکے ہیں، مثلاً: عزیز المطابع کے پہلو میں واقع مسجد مچھی ہٹہ، نواب بہاول خان اول (عہد حکومت: ۱۷۴۶ – ۱۷۴۹ئ) کے دور میں بطور جامع مسجد تعمیر کی گئی اور نواب مبارک خان (عہد حکومت: ۱۷۴۹ – ۱۷۷۲ئ) نے اس کی خام تعمیر کو پختہ کرایا، وہاں ثبت فارسی قطعے کے متعلق علم صرف العزیز کی وساطت سے ہوتا ہے، کیونکہ یہ مسجد اگرچہ اب بھی جدید طرز تعمیر کے ساتھ موجود ہے لیکن امتداد زمانہ کے ہاتھوں وہ قطعہ موجود نہ رہا۔ علاوہ ازیں، فارسی ادب سے متعلق متعدد اہم مضامین بھی وقتاً فوقتاً شائع ہوتے رہے، جو مقامی فارسی ادب کے محققین کے لیے نہایت اہمیت کے حامل ہیں۔ لیکن یہ مضامین ایک الگ توضیحی فہرست کا تقاضا کرتے ہیں۔</p>
			<p>نادر و نایاب کلام کی تلاش اور اس کی اشاعت بھی العزیز کا وطیرہ رہی۔ ۱۹۰۳ء میں نواب بہاول خان خامس (عہد حکومت: ۱۹۰۳ – ۱۹۰۷ئ) کی مسند نشینی کی مناسبت سے حضرت خواجہ غلام فرید نے ایک فارسی قصیدہ لکھا، لیکن اس کا مکمل متن کہیں بھی دستیاب نہیں تھا۔ منشی محمد عبدالعزیز، مختار عام خواجہ فرید نے، جو اس وقت محاسب کوٹ چاچڑاں شریف تھے، تلاش بسیارکے بعد یہ قصیدہ بہم پہنچایا جو پہلی مرتبہ اس مجلے میں شائع ہوا۔ قصیدے کا مطلع:</p>
			<annotation lang="fa">
				<blockquote>
					<verse>
						مبارک خان! بتو بادا مبارک تخت سلطانی
						رعیت را رعایت کن، رعایا را نگہبانی
					</verse>
				</blockquote>
			</annotation>
			<p>مئی ۱۹۴۱ء سے العزیزنے اپنے قارئین میںادبی ذوق کی نمو کی غرض سے ”مشاعرہ العزیز“ کے نام سے ماہانہ قلمی مشاعرے کا سلسلہ شروع کیا۔ مشاہیر شعراکے علاوہ تمام ادبی ذوق رکھنے والے افراد اس میں حصہ لے سکتے تھے۔ موصول ہونے والا کلام مجلے میںشائع کیا جاتا۔ پہلے مشاعرے کے لیے طرح مصرع تھا:</p>
			<blockquote>
				<verse>
					محبت اک عذاب مستقل ہے
				</verse>
			</blockquote>
			<p>حقیقت یہ ہے کہ عزیز اور حفیظ، دونوںنے اپنی علمی اور صحافتی کوششوں سے بہاول پور میں ادب کے فروغ اور ترقی میں نمایاں کردار ادا کرتے ہوئے ادبی ذوق کو بیدار اورعام کیا۔ بہاول پور کے نامور ادیب، شاعراور صحافی نور الزمان اوج (۱۹۲۶ – ۲۰۰۷ئ) کہتے ہیں کہ میرے ادبی اور تاریخی شعور کوجس مقامی پرچے نے سب سے پہلے بیدار کیا، وہ ماہنامہ العزیز تھا۔ عزیزنے ”سلسلۂ عزیزیہ“ کے نام سے اشاعتی سلسلہ شروع کیا، جس کے تحت شائع ہونے والی کتب کی ایک طویل فہرست ہے۔ حفیظ، اس سلسلے کے تحت شائع ہونے والی کتب کی اشاعت کی اطلاع وقتاً فوقتاً ”سلسلۂ عزیزیہ کی تاریخی اور علمی بے نظیر و گراں بہا کتابیں“ کے عنوان کے تحت دیتے رہتے۔</p>
			<p>عزیز کی خواہش تھی کہ ریاست کی تعلیم یافتہ خواتین اپنی تحریروں کے ذریعے دیگر خواتین کی ذہنی بیداری کا فریضہ انجام دیں۔ وہ کہتے تھے کہ کاش ہماری پڑھی لکھی محترم بہنیں اس طرف توجہ فرمائیں اور اپنی دستکاریوں اور قلمی معاونت سے العزیز کے صفحات کو زعفران زار کشمیر بنا دیں۔ چنانچہ کافی عرصے تک خواتین کے لیے ایک حصہ ”حصۂ نسواں“ کے عنوان سے مخصوص کیا گیا۔ علی گڑھ کے معروف شروانی خاندان سے تعلق رکھنے والی زخ ش (زاہدہ خاتون شروانیہ: ۱۸۹۴–۱۹۲۲ئ) کا ”ترانۂ حمد“، سعیدہ نگار، فیروز پور چھاؤنی کی تحریر ”میں“ شفیق بانو، نجیب آباد کا افسانہ ”دل کی خواہش“ ابو العرفان حکیم عبدالرشید (وفات: ۱۹۶۰ئ) کی اہلیہ نصرت رشید (وفات: ۱۹۷۷ئ)کے مراسلات، مضامین اور نمونۂ کلام وقتاً فوقتاً العزیز کی زینت بنتے رہے، مثلاً: ”خیر مقدم“ جس کا ایک حصہ منثور اور دوسرا منظوم تھا ”سرکار مدینہ صلی اللہ علیہ وسلم کا زندہ معجزہ“، ”عید غربت“ وغیرہ شامل اشاعت ہوتے رہے۔ دسمبر ۱۹۴۱ء کی اشاعت میں جماعت نہم کی طالبہ صفیہ سلطانہ کا مضمون ”کوہسار کی شام“ بھی حوصلہ افزائی کی غرض سے شامل کیا گیاوغیرہ۔ اس سلسلے میںمرد مصنفین کے مضامین بھی شامل اشاعت ہوتے۔ مثلاً: مئی ۱۹۴۱ء میں محمد اکبرخان (وفات: ۱۹۵۲ئ)، چیف جسٹس ہائی کورٹ، بہاول پور کا مضمون ”عورت سے خطاب“ وغیرہ۔ خواتین کی جانب سے مضامین تسلسل کے ساتھ موصول نہ ہونے کی بنا پر اس سلسلے کے تسلسل کو ختم کرنا پڑا، لیکن گاہے گاہے خواتین کے مضامین شامل کیے جاتے رہے۔ علاوہ ازیں، ”تصوف“، ”نقد و نظر“ اور ”افسانہ و فسون“ کے مستقل عنوانات بھی شامل اشاعت رہے۔</p>
			<p>سندھ میں بھی العزیز کے قارئین اور قلمی معاونین کا ایک وسیع حلقہ موجود تھا۔ سندھ کے ممتاز عالم و محقق عمربن محمد داؤد پوتہ (۱۸۹۶–۱۹۵۸ئ)، نبی بخش خان بلوچ، اور دیگر اصحاب ذوق کے العزیز کے نام مراسلات سے اس کی تصدیق ہوتی ہے۔ بہاول خان اول کی مدح میں سندھ کے عظیم صوفی شاعر شاہ عبداللطیف بھٹائی (۱۶۸۹ –۱۷۵۲ئ) کا قصیدہ، شاہ عبداللطیف بھٹائی اور نواب بہاول ثالث (عہد حکومت: ۱۸۲۵ – ۱۸۵۲ئ) کا ایک منظوم مکالمہ بعنوان: ”سندھی زبان میں جنت آستان نواب محمد بہاول خان عباسی ثالث کی شاعری اور شاہ عبداللطیف صاحب، ولی کامل سندھ کا درس معرفت“، ”الاسما الحسنیٰ“ کے نام سے مرزا قلیچ بیگ (۱۸۵۳–۱۹۲۹ئ) کی ایک فارسی نظم، جو ان کے فرزند مرزا محمد افضل بیگ نے اشاعت کی غرض سے بھیجی، نبی بخش خان بلوچ کا ”لطف ثانی“ کے عنوان سے ایک مضمون، اور دیگر عنوانات ملتے ہیں۔ سندھی ادب اورتہذیب و تاریخ سے متعلق حفیظ کے متعدد مضامین اور تراجم بھی شائع ہوتے رہتے۔ مثلاً: قسط وار شائع ہونے والا سرائیکی زبان میں قصہ ”دل آرام“، ”زود پشیمان“ کے نام سے شائع شدہ افسانہ، اور شاہ عبداللطیف بھٹائی کا سفر نامہ لطیفی سیرکا ”کاک ندی“ کے عنوان سے اردو ترجمہ سندھی زبان سے ہی کیا گیا، ہدایت علی تارک (وفات: ۱۹۴۲ئ) کی غیر مطبوعہ کتاب سندھ کا رسم الخط، شعر اور شعرا کا ترجمہ بھی شائع ہوتا رہا، بلکہ اس کی اشاعت کے آخری سالوں میں ”سندھی زبان اور اس کے شعرا کی تاریخ“ کے مستقل عنوان کا اضافہ کر دیا گیا، جو آخری شماروں میں جاری رہا۔ حفیظ نے شاہ عبداللطیف بھٹائی کے دیوان کی شرح شائع کرنے کے عزم کا بھی اظہار کیا۔ العزیز کے سندھی ادب سے متعلق مضامین کی فہرست ایک الگ مضمون میں شامل ہے۔</p>
			<p>۱۹۴۳ء میں دوسری جنگ عظیم (۱۹۳۹ – ۱۹۴۵ئ) کے باعث ریاست میں کاغذ کی گرانی اور عدم دستیابی کا مسئلہ درپیش ہوا۔ کچھ ماہناموں نے نصف سے زیادہ صفحات اشتہارات کے لیے وقف کر دیے اور قیمتیںبھی بڑھا دیں۔ متعدد ماہناموں اور ہفت روزوںنے اپنی ضخامت اورہیئت میں کمی کر دی اور کچھ بند ہو گئے، جس سے مطبعے کی آمدنی میں کمی ہوئی اور العزیز کو کاغذ کے بحران کے ساتھ ساتھ مالی مسائل کا سامنا بھی کرنا پڑا، اسی وجہ سے جولائی–اگست کا شمارہ مشترکہ اور قیمت میں اضافے کے ساتھ شائع ہوا۔ کاغذ کے حصول کے لیے کوٹہ سسٹم جاری کیا گیالیکن عزیز کے بقول ان کی حساب دار کمپنی نے صرف طفل تسلیوںپرہی اکتفا کیا، چنانچہ دیسی کاغذ کی عدم دستیابی کی صورت میں العزیز سری رام پوری کاغذپرقیمت میں مزید اضافے سمیت شائع ہونے لگا۔ عزیز کومالی مسائل کے علاوہ صحت کے مسائل بھی درپیش تھے۔ انھیںدمے کا مرض لاحق تھا، لیکن اپنی پیرانہ سالی اور خرابیِ صحت کی پرواہ کیے بغیرمتواتر العزیز اور دیگر علمی و ادبی سرگرمیوں میں مشغول رہتے۔ ان کی صحت کی خرابی کا اندازہ مجلے کے متعدد مندرجات سے بخوبی ہوتا ہے۔ اس دوران حفیظ نے عزیز کی راہنمائی میںمجلے کے تمام کام اپنے ذمہ لے لیے۔ عزیز کی علالت طول پکڑتی گئی اور العزیز کے بند ہونے کی افواہیں پھیلنا شروع ہو گئیں، جن کی حفیظ نے اداریے میں سختی سے تردید کی۔</p>
			<p>عزیز یکم جنوری ۱۹۴۴ء کو طویل علالت کے بعد انتقال کر گئے۔ ان کی موت کی خبر دیتے ہوئے حفیظ نے العزیز کو ان کی یادگار کے طور پر جاری رکھنے کے عزم کا اظہار کیا، چنانچہ اس کی پیشانی پر ”بیادگار حضرت دبیر الملک رحمۃ اللہ علیہ“ کے الفاظ کا اضافہ کر دیا گیا۔ حفیظ بہت مشکلات اور نامساعد حالات کے باوجود مجلے کی سرپرستی، نگرانی، ادارت اور طباعت کے فرائض انجام دیتے رہے اور ان کے مذہبی، ہنگامی، علمی و ادبی، تحقیقی اور متنوع موضوعات پر متعدد مضامین، تراجم اور شاعری کے نمونے بھی العزیز کا حصہ بنتے رہے۔ وہ تمام کتابیں جو عزیز نامکمل چھوڑ گئے تھے، حفیظ نے مکمل کر کے شائع کیںاور علمی و ادبی ورثے کو منظر عام پر لا کر اس علاقے کی ایک بہت بڑی ضرورت پوری کی۔ کچھ عرصے تک العزیز پابندی سے نکالتے رہے اور اسے سابقہ خطوط پر استوار اور اس کا معیاربرقرار رکھا۔ تسلسل اشاعت اوربلند معیارکی بدولت اسے اپنے حریف ماہنامے ستلج (سال اجرا: ۱۹۳۸ئ) سمیت دیگرہم عصرریاستی مجلوں پر ہر لحاظ سے فوقیت حاصل رہی۔</p>
			<p>لیکن زیادہ دیر تک حفیظ کا عزم اور العزیز کا سابقہ معیار برقرار نہ رہ پایا، اور ان کی ہمت جواب دے گئی۔ حقیقت یہ تھی کہ عزیز کی وفات کے بعد خاموش طبع حفیظ کی سر گرمیوں پر اوس پڑ گئی اور وہ والد کے غم میں اداس رہنے لگے تھے۔ عارضۂ ذیابیطس کے سبب طبیعت بھی بیشتر اوقات ناساز رہتی۔ ۱۹۴۵ء میں ایک وقت ایسا آیا کہ انھوں نے اسے بند کرنے کا ارادہ کر لیا۔ لیکن چند مخلص احباب کے اصرار پر از سر نو حوصلہ مجتمع کیا اور اپنے والد مرحوم کی اس یادگار کو چند تبدیلیوںاور قیمت میں کمی کے ساتھ مزیدکچھ عرصہ جاری رکھنے کا ارادہ کر لیا۔ ۱۹۴۵ء میں فروری–مارچ، اپریل–مئی، اور نومبر– دسمبر کے شمارے مشترکہ شائع ہوئے۔ صفحات ۵۲ سے کم کر کے ۳۲ کر دیے گئے۔ مقبول عام مستقل مضامین کا سلسلہ بتدریج ختم ہو گیا اور اشاعت میں بے قاعدگی آنے لگی۔ گرتے معیار کے باعث خریداروں کی تعداد میں کمی واقعی ہوئی۔ صاحبان ذوق بے توجہی برتنے اورمستقل خریدار چندے کی ادائیگی میں آنا کانی کرنے لگے، جو حفیظ کی دل شکستگی میںمزید اضافے کا باعث بنا۔ ہر ممکن کوشش کے باوجود وہ اس کی سابقہ ساکھ بحال نہ کر سکے۔ بالآخر جنوری۱۹۴۶ء کا شمارہ آخری ثابت ہوا، اور العزیزہمیشہ کے لیے بند ہو گیا۔</p>
			<p>حفیظ، صاحب فراش رہنے کے بعد ۳۰ نومبر۱۹۵۹ء کو وفات پا گئے۔ لاولد تھے، چنانچہ انھوں نے اپنی زند گی کے آخری ایام میں اپناکتب خانہ۷۳، عزیز المطابع، اور ہفت روزہ العزیزکا ڈیکلریشن اپنے چچا زاد بھائی، یعنی عزیز کے برادر بزرگ حاجی محمد عبدالرحمان آزاد (۱۸۶۸ – ۱۹۳۸ئ) کے بیٹے سیٹھ عبید الرحمان (۱۹۲۶–۲۰۱۳ئ) کے نام کر دیا، جنھوں نے حفیظ کی وفات کے بعد کچھ عرصہ یہ اخبار جاری رکھا، لیکن ۱۹۶۲ء میں یہ بھی بند ہو گیا۔ اور یوں عزیز کے عزیز المطابع سمیت یہ دونوںہر دلعزیز العزیز ماضی کا حصہ بن گئے۔</p>
			<p>آج مجھے العزیز کے مارچ ۱۹۴۱ء کے اداریے ”بزم عزیز“ میں شائع ایک قدر دان کے یہ کلمات یاد آتے ہیں کہ وہ وقت قریب آ رہا ہے کہ العزیز کی ایک ایک کاپی ایک ایک اشرفی میں نہیں مل سکے گی، جنھیں آج ستتر (۷۷) برس گذرجانے کے بعد وقت نے درست ثابت کر دیا۔ العزیز ایک ایسے اہم ماخذ کی حیثیت اختیار کر گیا ہے جس کے بغیر اس ریاست کے ادبی خدوخال مکمل نہیں ہو سکتے۔ لیکن صد افسوس کہ اب اس کے شمارے ڈھونڈے سے نہیں ملتے۔ اس وقت سیٹھ عبید الرحمان کے کتب خانے، مرکزی کتب خانے بہاول پور، یا کچھ علم دوست افراد کے نجی کتب خانوں کے پاتالوں میں چند شمارے تو مل سکتے ہیں، مگر مکمل فائل کہیں بھی دستیاب نہیں۔</p>
		</section>
	</body>
</document>