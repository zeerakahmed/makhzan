<document>
	<meta>
		<title>سائنسی ویژن اوروجدانی منطق بحوالہ ذات اور قباے صفات: عکسی مفتی کی ’تلاش‘</title>
		<author>
			<name>سعادت سعید</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>کتاب:	تلاش-اللہ: ماورا کا تعین <annotation lang="en">(Allah: Measuring the Intangible)</annotation></p>
			<p>مصنف:	عکسی مفتی</p>
			<p>مترجم:	نجیبہ عارف</p>
			<p>ناشر:	الفیصل ناشران، لاہور، ۲۰۱۲۔</p>
			<p>کل صفحات:	۵۳۱</p>
			<p>علت و معلول کے سلاسل میں جکڑیٰٓٓ ٰٓ سائنس فلسفہ اور تصوف کی دنیائوں میں موجود داخلی وجدانی، ایقانی اوراستخراجی حوالوں کو قبول کرنے سے منکررہی ہے۔ اس کے نتیجے میں اس نے معروضی کاروباری نظام سے نسبت ہی میں عافیت جانی ہے۔ اس نے میکانکی عقل کو وجدان، الہام اور وحی وغیرہ کے وسیلے سے انسانوں تک پہنچنے والی دانش پر ترجیح دی ہے۔ باطنی فلسفے اور صوفیانہ نظام، وجدان اور باطنی احساس کی اہمیت کو تسلیم کرتے ہیں اور عقل محض کی کاروباریت کو چند روزہ مادی زندگی کا شاخسانہ سمجھتے ہوئے اس سے اجتناب کو اپنے حق میں بہتر جانتے ہیں۔</p>
			<p>شیخ اکبرابن عربی کے وجودی خیالات ہمارے کئی صوفیانہ مسالک میں بنیادی اہمیت رکھتے ہیں۔ ان کا خیال تھا کہ ہمارے احساسات و ادراکات سے ماوراایک ازلی وابدی حقیقت کا وجود مسلمہ ہے۔ یہ حقیقت کل کائنات کی خالق ہے۔ اسی کی بدولت ہمیں دنیا میں عمل کرنے کا موقع ملا ہے۔ یہ حقیقت ہمہ وقت اپنی شان دکھاتی ہے۔ اس کے امکانات زندہ اور متحرک ہیں۔ اسے نمود و ظہور سے سروکار ہے۔ اس کی پیدا کردہ کائنات میںترتیب و تنظیم ہے۔ یہ کائنات اور عالم اس کی شان ظہور کا نتیجہ ہے۔</p>
			<p>ایک مخصوص نہج کے معاشرے کا فرد ہونے کے ناتے ہمیں بچپن سے جس منطق سے واسطہ پڑتا ہے اس میں کسی ایسی ہستی کا متواتر حوالہ موجودرہتا ہے کہ جو شہ رگ کے قریب ہے، جو سمیع بھی ہے اور بصیر بھی ہے جو غائب بھی ہے اور حاضر بھی ہے۔ وہ ہستی اللہ کی ہستی ہے۔ اللہ کل کائنات کا آقا ہے۔ انسان عبد ہے اور وہ معبود ہے۔ زمینوں اور آسمانوں میں جو کچھ ہے وہ اللہ کا تخلیق کردہ ہے۔ تمام انسان اپنے اعمال میں خود مختارہیں اس لیے روزحساب ان کی باز پرس کا دن بھی ہے۔ فارسی اوراردو کے تمام اہم کلاسیکی شعرا اور ادبا کی کتب میں یہ تصورات عکس فگن نظر آتے ہیں۔ ہمیں بتایا جاتا تھا اللہ غفورہے، رحیم ہے، کریم ہے، ستار ہے، حیی ہے، قیوم ہے۔ یہ اللہ کے اسماہیں۔ ڈاکٹر الف۔ د۔ نسیم لکھتے ہیں:</p>
			<blockquote>
				<p>اسما: اسم کی جمع ہے۔ مراد یہاں اسمائے الٰہی ہیں۔ اللہ تعالیٰ کا ذاتی اسم صرف ایک ہے اللہ۔ ۔ ۔ باقی جتنے اسما بھی ہیںوہ صفاتی ہیں۔ یہ عام طور پر ننانوے کے قریب بتائے جاتے ہیں جیسے رحمن، رحیم، قہار، جبار، قادر، مصور، خالق، رازق، محی، ممیت وغیرہ وغیرہ۔ ان اسما کو قرآن و تصوف کی اصطلاح میں اسمائے حسنیٰ کہتے ہیں۔ ذات کے کسی خاص طریق سے جلوہ گر ہو نے کو صفت کہتے ہیں اور جب وہ کسی خاص صفت سے متصف ہوتی ہے تو اسم کہلاتی ہے۔</p>
			</blockquote>
			<p>سوال یہ ہے کہ ہماری زندگیوں میں اسمائے حسنیٰ کی کیا اہمیت ہے؟ اس کا سادہ جواب یہ ہے کہ ان اسما کی بدولت یا ان کے معنی کی تفہیم کے تناظر میں ہمیں اپنا سماجی اور فکری لائحہ عمل مرتب کرنا ہوتا ہے۔ پرانے مذہبی معاشروں میں یہ کام سادہ اور آسان تھا۔ نئے عہد کے نئے علتی معلولی تجربہ گاہی سلاسل میں لائحہ عمل کی ترتیب قول محال بنتی دکھائی دیتی ہے۔ شاید اس لیے کہ انسان کی نظر نئی فکری بنیادوں پر ”خوگر پیکر محسوس“ بن چکی ہے۔ اس کے سامنے ان دیکھے خدا کا تصور لانا کار عبث میں شمار ہو سکتا ہے۔ تاہم منطق استقرائی کی دلدلوں میں اترنے کے بجائے اہل ایمان نے منطق استخراجی کی بنیاد پر تصور خدا کو ماننے میں عافیت جانی ہے۔ انھوں نے ”اسم اعظم“ کی بنیاد پر لاتعداد بھاری اور مقفل دروازوں کے طلسمات کو توڑا ہے۔ عکسی مفتی نے اس موضوع پر انگریزی میں  <annotation lang="en">Allah:  Measuring the Intangible</annotation> کے عنوان سے ایک عمدہ کتاب تحریر کی ہے۔ اس کتاب کو اردو میں منتقل کرنے کا دیدہ ریز اور اعصاب شکن کام ڈاکٹر نجیبہ عارف نے کیا ہے۔</p>
			<p>اس کتاب کا تعارف ڈاکٹر رالف ڈبلیو ہڈ <annotation lang="en">(Ralph W. Hood)</annotation> نے یوں کروایا ہے:</p>
			<annotation lang="en">
				<blockquote>
					<p>This is a very useful book to introduce people to a view that avoids the contemporary politicalization and the association of Islamic fundamentalists with terrorism. It is a good overview of various philosophical and scientific options, each of which is identified in terms of its own limits.</p>
					<p>The ease in which the text can be read is a definite plus and suggests that the author ought to seek a publisher who can give this text a wide audience. The market definitely is greater than merely college students and the book could be quite successful given proper marketing.</p>
					<p>Our own reading of the text takes seriously the author ’s view that without actual experience of something, one cannot really know. So we see this as a mystical approach to Islam, in which only those who experience that which is more inconclusive can understand that which is less inclusive. In this sense, the author persuades the reader that Islam and Allah are realities to be experienced and not fictions to be reductively understood by science, philosophy, or religious studies whose own limitations are both appreciated and recognized.</p>
				</blockquote>
			</annotation>
			<p>ڈاکٹر رالف ڈبلیوہڈ مذہب کی سائنسی بنیادوں کی تلاش کے حوالے سے جانے پہچانے سائنس دان ہیں۔ وہ بارہ سے زائد کتب کے مصنف ہیں۔ انھوں نے مذہب کی جس حقیقت کی طرف اشارہ کیا ہے اسے یا اس سے متعلق باطنی تجربے کی بابت اپنی رائے دیتے ہوئے ڈاکٹر الف۔ د۔ نسیم یوںرقمطراز ہیں:</p>
			<blockquote>
				<p>صوفیا کے نزدیک وجود صرف ایک ہے اور وہ اللہ کا وجود ہے۔ اللہ کے سوا جو کچھ ہے وہ اعتباری اور وہمی ہے، کیونکہ خدا کے وجود کی وجہ سے قائم ہے، اس لئے اس کا کوئی وجود نہیں۔ اور جس کا وجود نہ ہو اور اگر ہو تو محض خیالی ہو؛ اس سے دل لگانا عقلمند کا شیوہ نہیں۔ اس کی نیرنگیوں کے تماشے میں محو ہونا دانش مندی نہیں۔ اس کے کھیل تماشوں اور اس کے لہو و لعب سے دل کولبھاتے رہنا مقصد زندگی کو پس پشت ڈال دینا ہے۔ عقل مند اس سے دل لگائے گا جو مستقل اور غیر فانی ہو گا اور وہ صرف ایک ہی ذات ہے، اللہ۔ اس کے سوا جو کچھ ہے، یعنی ماسویٰ اللہ، گزشتنی ہے۔ آدمی کو چاہیے کہ اپنے قلب و ذہن کو ماسویٰ اللہ کے کوڑے کرکٹ سے پاک و صاف کرے تاکہ اس میں مہمان عزیز یعنی اللہ تعالیٰ یا اس کے انوار و تجلیات کا گذر ہو سکے۔ قلب آدمی ایک ایسا گھر ہے جس میں اللہ اور ماسویٰ اللہ بیک وقت نہیں سما سکتے۔ جہاں اللہ ہو گا، ماسویٰ اللہ نہیں ہو گا اور جہاں ماسویٰ اللہ ہو گا، اللہ نہیں ہوگا۔ صوفی کا قلب انبیا کے بعد واحد قلب ہے جس میں ماسویٰ اللہ کی کوئی گنجائش نہیں ہوتی۔ صحابہ اور تابعین اسی میں شامل ہیں۔ قلب کو ماسویٰ اللہ سے پاک کرنے کا طریقہ مدرسے میں نہیں خانقاہ میں بتایا جاتا ہے۔ یہ حدیث کسی درویش بے گلیم سے پوچھنے والی ہے۔</p>
			</blockquote>
			<blockquote>
				<verse>
                    ہر چیز کو الغرض فنا ہے
                    اللہ کی ذات کو بقا ہے				
				</verse>
				<p>(شاد عظیم آبادی)</p>
			</blockquote>
			<blockquote>
				<verse>
                    خندہ گل بے نمک فریاد بلبل بے اثر
                    اس چمن سے کہہ تو جا کر کیا کریں گے یاد ہم				
				</verse>
				<p>(مرزا رفیع سودا)</p>
			</blockquote>
			<blockquote>
				<verse>
                    اے گل صبا کی طرح پھرے اس چمن میں ہم
                    پائی نہ بو وفا کی ترے پیرہن میں ہم
                    اس کشمکش سے دام کی کیا کام تھا ہمیں
                    اے الفت چمن تیرا خانہ خراب ہو				
				</verse>
				<p>(مرزا رفیع سودا)</p>
			</blockquote>
			<blockquote>
				<verse>
                    اگر اٹھے تو آزردہ جو بیٹھے تو خفا بیٹھے
                    لگایا جی کو اپنے روگ جب سے دل لگا بیٹھے				
				</verse>
				<p>(شیخ ابراہیم ذوق)</p>
			</blockquote>
			<p>عہدِ حاضر میں فلسفۂ تشکیک کے زیرِ اثر ایک عالم کائنات فکر میں آوارہ خرا می کرتا نظر آتا ہے۔ ایمان بالقلب کی منطق کو وہم اور غیر معروضی جانتے ہوئے سائنسی فکر کے رسیا دانشور اور فلسفی بوعلی کی طرح ”غبار ناقہ“ میں گم ہیں اور صوفی منش فقیروں نے ”پردۂ محمل“ کو جا لیا ہے۔</p>
			<p>عکسی مفتی کی کتاب پر ڈاکٹرفریڈ ایلن ولف <annotation lang="en">(Dr. Fred Alan Wolf)</annotation> نے بھی رائے دی ہے۔ ڈاکٹر موصوف نے ”خدا نے کائنات کیسے تخلیق کی“ اور ”زمانی پھسلاہٹیں اور مکانی پیچ و خم“ کے موضوعات پر دو کتابیں لکھی ہیں۔ علاوہ ازیں سائنسی موضوعات پر ان کی کئی اور کتابیں بھی ہیں۔ انھوں نے عکسی مفتی کی کتاب پر رائے دیتے ہوئے درست لکھا ہے:</p>
			<annotation lang="en">U
				<blockquote>
					<p>xi Mufti ’s Allah:  Measuring the Intangible is a delight to read, both for its fine prose and for its depth in dealing with the connection between Spirituality and Science. Recognizing the ancient Arabic/Hebrew letters as having a sacred projective as well as a descriptive usage, he shows how our modern physical descriptions of the universe parallel meanings found in the ancient Spiritual texts.  I recommend this book for both scientists and followers of all of our Western spiritual traditions of Islam, Christianity, and Judaism.</p>
				</blockquote>
			</annotation>
			<p>ازمنہ قدیم سے انسان نے حقیقت خداوندی پر غورو خوض شروع کیا اور عہد جدید تک آتے آتے اس کے لاتعداد پہلوئوںاورجہتوں کی نشان دہی کر ڈالی۔ قدیم عراق، مصر، چین، ہندوستان، یونان، افریقہ، لاطینی امریکہ میں قبائلی، شاہی ادوار میں خدا کے اسما کے حوالے سے بے شمار حکایتیں، اساطیری حوالے، داستانی اشارے اور طلسماتی نشان موجود ہیں۔ یہاں البیرونی کی کتاب الہند سے چند اقتباسات پیش کیے جاتے ہیں تاکہ تصور خدا کی حکایاتی، اساطیری، داستانوی اور سحر کار روایتوں کا اندازہ ہو سکے:</p>
			<blockquote>
				<p>اللہ پاک کی شان میں ہندوئوں کا اعتقادیہ ہے کہ وہ واحد ہے، ازلی ہے، جس کی نہ ابتدا ہے نہ انتہا، اپنے فعل میں مختار ہے، قادر ہے، حکیم ہے، زندہ ہے، زندہ کرنے والا ہے، صاحب تدبیر ہے، باقی رکھنے والا ہے، اپنی بادشاہت میںیگانہ ہے، جس کا کوئی مقابل یا مماثل نہیں۔ نہ وہ کسی چیز سے مشابہ ہے اور نہ کوئی چیزاس کے ساتھ مشابہت رکھتی ہے۔ </p>
			</blockquote>
			<p>البیرونی نے اپنے ان خیالات کو کتاب پاتنجلیمیں موجود خدا کی ذات وصفات اور عبادت کے متعلق چندمکالموں سے اخذ کیا ہے۔ ایک مکالمے میں خدا کے متکلم ہونے کا خیال ظاہر کیا گیا ہے۔ اس کے علم کو ازلی قرار دیا گیا ہے۔</p>
			<blockquote>
				<p>جیسا کہ اس نے ”بید“ ] وید [میں جس کو اس نے ”برہما“ پر نازل کیا، فرمایا ہے کہ ”حمد کرو اس کی جس نے وید] وید [کے ساتھ کلام کیا“ ۔</p>
				<p>’اس کے نام کا ہونا اس کی ذات کی موجودیت کو ثا بت کرتا ہے۔ اس لیے کہ خبر بغیر کسی شے کے اور اور اسم بغیر کسی مسمیٰ کے نہیں ہوتا۔</p>
			</blockquote>
			<p>البیرونی نے ہندو مذ ہب میں تصور خدا کی حقیقت پر بھگوت گیتاکے تناظر میں بھی اظہار خیال کیا ہے:</p>
			<blockquote>
				<p>] ارجن سے باسدیو کا کہنا ہے [”بلاشبہ میں وہ کل ہوں جس کی نہ ولادت سے ابتدا ہے نہ موت سے انتہا۔ میرا مقصود اپنے فعل سے مکافات نہیں ہے نہ میں محبت یا عدوات کی بنا پر ایک طبقے کے مقابلے میں دوسرے طبقے کے ساتھ کوئی خصوصیت رکھتا ہوں۔“</p>
			</blockquote>
			<p>کتاب سانک میں فعل اور فاعل کے تعلق سے حتمی رائے یہ ہے کہ</p>
			<blockquote>
				<p>کل فعل مادہ کاہے۔ اس لیے کہ وہ مادہ ہی ہے جو صورتوں میں گرفتار ہوتا اور ہیر پھیر کرتا رہتا ہے اور پھر اس کو چھوڑتا رہتا ہے۔ پس فاعل وہی ہے اور ساری چیزیں جو اس کے تحت میں ہیں، فعل کی تکمیل میں اس کی مددگار ہیں۔</p>
			</blockquote>
			<p>البیرونی نے ہندوئوں اور یونانیوں کے نظریات کی مماثلتوں پر بھی تفصیل سے روشنی ڈالی ہے۔</p>
			<blockquote>
				<p>قدیم یونانیوں کے خیالات اسی قسم کے تھے جیسے ہندوئوں کے ہیں۔ ان میں سے کوئی یہ رائے رکھتا تھا کہ کل چیزیں ایک ہیں۔ پھر کوئی بالکمون ایک ہونے کا قائل تھا اور کوئی بالقوہ ایک ہونے کا اور کہتا تھا کہ مثلاً انسان کو پتھر اور جما دات پر اس کے سوا کوئی فضیلت نہیں ہے کہ انسان مرتبہ میں علت اولیٰ سے قریب ہے، ورنہ وہ بھی جماد ہے۔</p>
			</blockquote>
			<p>قدیم یونان میں پارمی نائڈس <annotation lang="en">(Parmenides)</annotation> اور زینو فینیز <annotation lang="en">(Xenophanes)</annotation> نے کائنات کو اصول وحدت کے تحت سمجھنے کا جتن کیا اور کثرت الاصنام کی جگہ خداے واحد کا امیج ابھارا۔ اصل ہستی خداہے اور اس میں تغیرممکن نہیں۔ زندگی جس ہستی کی عطا ہے اسے منقسم نہیں کیا جا سکتا۔ ہر جا ایک ہی بسیط، اورمسلسل ہستی منعکس ہے۔ وہ ضرورت اور احساس سے ماوراہے۔</p>
			<p>ان کے خیال میں حواس فریب نظر اور غیر حقیقی علم کو سامنے لاتے ہیں۔ عقل کے وسیلے سے ہستی اولیٰ کا بیان کیا جا سکتا ہے اسی نقطۂ نظر کو افلاطون نے بیان کیا اور دنیا میں موجود کثر توں کو اعیان ثابتہ کا عکس قرار دیا۔ شنکر اچاریہ نے ہندوستان میں اسی فلسفے کا پرچار کیا اور دنیا کی ہر شے کو فر یب اور وہم جانا۔ اکثر یونانی فلسفی ازلی، ابدی اور غیرمتغیر حوالوں کو استعمال کرتے ہوئے وجود مطلق کو ہر اعتبار سے غیر متغیر سمجھتے تھے یوں متغیر اور حادث زندگی کو اصل جاننا ان کے لیے مشکل تھا۔ نئے عہد کے کئی فلسفی جن میں بارکلے اور سپینوزا بھی شامل ہیں اسی نوع کی منطق کے اسیر ہو کر معروضی حقائق کے منکر ٹھہرے۔ ان کے برعکس عقائد رکھنے والے مغرب و مشرق کے فلسفیوں نے حقیقت مطلقہ کو حرکی اور غیر جامد سمجھا۔</p>
			<p>ہیرا کلیٹس <annotation lang="en">(Heraclitus)</annotation> کے نزدیک خدا کومادی آتشی کائنات کے امیج میں سمجھنا چاہیے۔ وہ عقل کل ہے اور سکون و ثبات فریب نظر ہے۔ زندگی ہمہ وقت متغیر ہوتی رہتی ہے اس کے بطن میں موجود جوہر ازلی اور ابدی ہے۔ علامہ اقبال نے اپنی شاعری میں ثبات کی اگر بات کی ہے تو وہ تغیر کے حوالے سے ہے۔ پارمی نائڈس <annotation lang="en">(Parmenides)</annotation> نے ثبات و تغیر کے فلسفے کو ایک کیا اورہستی مطلق کو بیک وقت لامحدود اور واحد قرار دیا۔ فلوطینس <annotation lang="en">(Plotinus)</annotation> نے بھی ہستی مطلق کی بات کی اور کہا کہ عقل کل اورروح کائنات اسی کی جانب سے میسر آئیں۔ اس نے خیرکے ساتھ شر کی بھی بات کی اور یوں انسان اور کائنات کی متغیر حالتوں کا جواز پیدا ہوا۔ اس نے جزو کے کل میں مدغم ہونے کو اہمیت دی۔ یوں اسے ہر شے اسی سرچشمے کی جانب لوٹتی نظر آئی جو اس کا منبع و ماخذ ہے۔ الطاف جاوید کا خیال ہے:</p>
			<blockquote>
				<p>مسلم فلسفیوں اور صوفیا کے نزدیک وحدت کی تلاش کا مسئلہ محض فلسفیانہ اپچ نہیںرہا بلکہ شرک سے بچنے کے لیے غور و خوض کیا گیا۔ قرآن حکیم نے انسان دشمن اقدار میں سے سب سے زیادہ اہمیت شرک کو دی ہے اور اسے گناہ عظیم قرار دیا ہے۔ لہٰذا اگر اشیا کی ہستی، وجود یا ہویت <annotation lang="en">(being)</annotation> حق تعالی کے علاوہ کسی اور ہستی مطلق سے مستعار ہے تو شرک جلی لازم آتا ہے، اسی سبب اکابر صوفیا نے ابلیس و شیطان کے وجود کو بھی حق تعالیٰ سے ہی مستعار تسلیم کیا ہے۔ ورنہ تعدد الٰہ کا ماننا لازم قرار پاتا ہے۔ توحید کامل کا تقاضا ہے کہ مستقل اور حقیقی وجود صرف اور صرف حق تعالی کا ہی تسلیم کیا جائے۔ باقی تمام مخلوق کا وجود مستعار اور عارضی تصور کیا جائے۔ یہ بات محض حق تعالیٰ کے بالمقابل کہی گئی ہے ورنہ مسلم صوفیا نے حواس سے حاصل ہونے والے علم کو غیرحقیقی قرار نہیں دیا اور یہی مسلک ابن عربی کا بھی ہے، ان کے نظریہ علم میں حواس کی شہادت معتبر ہے، اس لیے ان کے نزدیک سائنسی تحقیقات اور عمرانی مسائل اپنی حیثیت میں واقعی اور حقیقی ثبوت رکھتے ہیں۔ اگرچہ ثانوی درجہ کے متصوفین نے وحدت الوجود کی غلط تعبیر کے باعث عالم کو غیر حقیقی اور عارضی قرار دے کر اپنے آپ کو جدوجہد سے الگ کر لیا اور حیات گریز رہبانیت کی دلدل میں پھنس گئے مگر یہ ان کی ذاتی غلطی تھی۔ اس کا اسلام اور اس کے فلسفہ سے کوئی تعلق نہیں ہے۔ ۔ ۔ ۔ ۔ قرآن نے حقیقت مطلقہ کا حرکی <annotation lang="en">(Dynamic)</annotation> تصور دیا جس کی شان ہرآن بدلتی رہتی ہے اور انھی شیئون متجددہ سے تاریخ کے مختلف ادوار تشکیل پاتے ہیں۔ اسی تصور حقیقت کے پیش نظر ابن عربی نے اس کے نظریہ صدور میں اصلاح کی۔</p>
			</blockquote>
			<blockquote>
				<p>اس عہد میں سیکولرازم اور فلسفہ مادیت کی ناکامی، سماجی حرکیات کی سائنس کی تدوین اور ہائی ٹیکنالوجی کے سبب اس بات کا امکان پیدا ہو گیا ہے کہ فلسفہ وحدت الوجود اور اس کے مضمرات کو عملی جامہ پہنایا جا سکے۔ ان حالات کی روشنی میں علی شریعتی کا یہ فرمان کہ اکیسویں صدی مذہب کی صدی ہے درست قرار پاتا ہے۔ </p>
			</blockquote>
			<p>اس سیاق و سباق میںعصر حاضر کے تشکیک میں مبتلا اذہان کو کائنات کے پس پردہ حقیقت اولیٰ کی جانب رجوع کرنا ہو گا۔ عکسی مفتی نے اس حقیقت کی مختلف اسما میں پوشیدہ قوتوں اور امکانات کی بات کی ہے۔ احمد جاویدکے بقول:</p>
			<blockquote>
				<p>کلاسیکی روایتوں میںخدا کے تصوّر پر تشکیک کا عمل شدّت سے موجود رہا ہے لیکن دورِ جدید میں تشکیک ایک ایسا رویّہ بن گیا ہے جس کی بنیاد فلسفیانہ اور علمی کم، رسمی زیادہ ہے۔ اس رویے کا اگر تجزیہ کیا جائے تو یہ واضح طور پر نظر آئے گا کہ اس کی بنیاد خاص طرح کی سائنس پر ہے۔ جدید سائنسی علوم نے بعض اسباب کی بنا پر اپنی حدود کے اندر محدود رہنا قبول نہیں کیابلکہ ان کی ساخت میں غیر ضروری طور پر ایک فلسفیانہ عنصر بھی داخل ہو گیاجس کی وجہ سے بعض سائنسی نظریات سوشل تھیوریز بھی بن گئے۔ مثلاً نظریۂ ارتقا، بگ بینگ تھیوری، نظریۂ اضافیت وغیرہ۔ اس صورتِ حال کا نتیجہ یہ نکلا کہ سائنس نے اپنے نظریات کو ما بعد الطبیعی <annotation lang="en">(metaphysical)</annotation> اور مذہبی دائروں میں بھی حجّت بنانے کی رسم کا آغاز کر دیا۔ چونکہ سائنس جدید ذہن کے لئے ایک قطعی اور حتمی علم بن چکی ہے، اس لیے اس کے حوالے سے پیدا ہونے والے تمام تصوّرات خود بخود سَند اور معیارِحقیقت بن جاتے ہیں۔ سائنسی علوم کو یہ حیثیت حاصل ہو جانے سے انسانی شعور کا وہ<annotation lang="en">metaphysical perspective</annotation> معطّل ہو کر رہ گیا جو حقائق کو ایک با قاعدہ نظامِ استدلال کے ساتھ قبول کرتا تھا۔ سائنس کے غلبے کی وجہ سے دنیا کو دیکھنے کے وہ اسالیب رفتہ رفتہ کمزور پڑتے چلے گئے جو ہستی اور وجود کے پورے نظام کو کسی تصوّرِ حقیقت کی روشنی میں دیکھتے اور چیزوں کو ان کی طبعی سطح تک محدود نہیں رہنے دیتے تھے۔ یہی وجہ ہے کہ شعور کی جدید صورتیںخود شعور ہی کے بعض مطالبات کو نظر انداز کر کے بنی ہیں۔ مثال کے طور پر شعور کا یہ مسلمہ ہے کہ کائنات کی کوئی واحد حقیقت ہے جو اس سے ماورا بھی ہے۔ یعنی کائنات جس نظامِ صورت کا نام ہے وہ ایک ہی حقیقت کا اظہار ہے جو خود ظاہر نہیں ہے۔ کائنات کا تجزیہ کرنے والے جدید سائنسی علوم نے اس مسلمے کو اس طرح ملحوظ نہیں رکھا جیسے کہ سائنس کی قدیم روایتوں میں نظر آتا ہے۔ ان علوم نے خود کو چیزوں کے مکینکس تک محدود رکھنے کی بجائے ان کے حقائق کو <annotation lang="en">clinically</annotation> دریافت کرنے کی ذمّہ داری لے کر انسانی ذہن میں ایک ہمہ گیر انتشار کی بنیاد ڈال دی۔ دوسری طرف سائنس کو اپنی <annotation lang="en">presentation</annotation> کے لئے جن غیر محدود ذرائع کی کمک حاصل ہے، انھوں نے پیچیدہ سائنسی نظریات کو بھی عام آدمی کے لئے اتنا پر کشش بنا دیا کہ وہ اس سے باہر نکلنے کے خیال کو ہی ناگوار محسوس کرتا ہے۔ نوبت یہاں تک پہنچ چکی ہے کہ سائنسی تصوّرات کو ذرا بھی سمجھے بغیر ایک جدید تعلیم یافتہ ذہن ان سے برآمد ہونے والے دعووں <annotation lang="en">(judgements)</annotation> کو اٹل حقیقت مان کر انھیں بلا چون و چراں اور من و عن قبول کر لیتا ہے۔ ۔ ۔ ۔ سائنٹسزم کے علاوہ بھی کچھ چیزیں ہیں جو جدید ذہن میں تشکیک کی بنیاد ڈالتی ہیں۔ ان پر بھی غور کرنا ضروری ہے۔ ان میں سے پہلی چیز یہ ہے کہ مذہب کو شعور اور اخلاق کی بلند ترین سطح پر موجود بلکہ غالب رکھنے والی قوت ہم نے پچھلی دو تین صدیوں سے گنوا رکھی ہے۔ دنیاے جدید میں مذہب سے تعلق رکھنے والے علوم اس علمی اور ذہنی معیار پر پورے نہیں اترتے جو غیر مذہبی علم نے ہمہ گیر انداز سے نہ صرف یہ کہ پیدا کر دکھایا بلکہ اس میں مسلسل ترقی کا سامان بھی پیدا کر دیا ہے۔ فلسفے اور سائنس وغیرہ سے تربیت پانے والا ذہن مذہبی تصوّرات سے بننے والے ذہن سے اتنا آگے بڑھ چکا ہے کہ اگر اس کا ابھی سے ازالہ نہ کیا گیا تواندیشہ ہے کہ آگے چل کر تمام مذاہب اور ان کا بیان ذہنی پسماندگی کے اظہار سے زیادہ کچھ نہ سمجھا جائے گا۔ یہ بات خاصی تشویشناک ہے کہ مذہبی ذہن انسان کے بڑے ذہنی مسائل میں کوئی مثبت کردار دا کرنے سے بری طرح قاصر ہے۔ یہ <annotation lang="en">world view</annotation> نہیں رکھتا کہ جس کی بنیاد پر انسانی زندگی کی تشکیل کرنے والے عناصر کی نشان دہی ہو سکے۔ اس کا نتیجہ یہ نکلا کہ ذہن کی بہترین صلاحیتیں مذہبی امور سے غیر متعلق ہو کر رہ گئی ہیں اور ذہن کی تشکیل میں عقائد وغیرہ کا کوئی حصّہ نہیں رہا۔</p>
			</blockquote>
			<p>عہد نو میںاسمائے حسنیٰ کے صفاتی سلسلوں سے مادی کائنات کی لاینحل گتھیوں کو سلجھانے کے جس سلسلے کا آغاز ممتازمفتی اور ان کی قبیل کے دیگر لوگوں نے شروع کیا تھا اور جس کے پس منظر میں ابن عربی کے اللہ جل جلالہ کے حوالے سے ذاتی اور صفاتی وضاحتوں کے امور بھی موجود رہے ہیں، وہ دورِ نو کے ان تمام تر فلسفوں اور علمی سلسلوں کو خدا کی تفہیم کے ضمن میں ناکافی قرار دیے بغیر اپنی معنویت واضح کرنے سے قاصر رہیں گے۔ یہی وجہ ہے کہ عکسی مفتی نے اللہ جل جلالہ کی صفات کے حوالے سے لکھی گئی اپنی کتاب اللہ: ماورا کی تلاشمیں اپنے عہد کے علوم و فنون کے کسی گوشے کو نظر انداز نہیں کیا جو خدا، کائنات اور انسان سے تعلق رکھتا ہو۔ اس حوالے سے انھوں نے متوازی علم کی بات بھی کی ہے کہ جو مظاہر عالم کو نئے زاویوں سے سمجھنے کا قصد رکھتا ہو۔</p>
			<p>تردید اور تنقید کے دوائر نے انسان کو جس طرح مسائل کے کولھو کا بیل بنا رکھا ہے عکسی مفتی کی کتاب اسے اس کی صدیوں پرانی الجھنوں سے نجات دلانے کا کام کرنے والی ہے۔ تجربیت، منطقی اثباتیت، وجودیت، مارکسزم، طبیعیات، حیاتیات، نفسیات کے نئے دبستانوں کے معلوماتی اور تجزیاتی مطالعے اللہ: ماورا کی تلاش کو وقیع کتابوں کے زمرے میں رکھنے کے لیے کافی ہیں۔ سرمایہ داری فلسفوں کی نئی دریافتیں اور اپنے موضوع کی مناسبت سے ادبی مطالعے عکسی مفتی کی ذہانتوں پر مہر تصدیق ثبت کر رہے ہیں۔ یہ کتاب قاموسی وسعتیں رکھتی ہے اس میں قدیم و جدید معاشرتی، عمرانی، بشریاتی، مذہبی، اساطیری حوالوں کی بہتات اس امر کی گواہی ہے کہ عکسی مفتی نے چین، یونان، ہندوستان، ایران و عرب کے قدیم علوم و فنون سے استفادہ کرتے ہوئے اپنے عہد کی مغربی دانش کو اس کی پوری گہرائیوں سمیت صفحہ قرطاس پر منتقل کیا ہے۔ خدا، کائنات اور انسان کو سمجھنے کے لیے علم کی دنیا سے تعلق رکھنا کس قدر ضروری ہوتا ہے اللہ: ماورا کی تلاش اس کا منہ بولتا ثبوت ہے۔</p>
			<p>مغربی تحقیقی اقلیموں میں معرض وجود میں آنے والے تحقیقی معیارات سے استفادہ کرنا انتہائی ناگزیر حقیقت ہوتے ہوئے بھی عکسی مفتی کا سائنسی تجرباتی دانش سے ہٹ کر لسانی توضیحاتی ادراک کا سہارا لینا منطقی اثباتیت کے سارے کے سارے مادی اور میکانکی کھیل کا بور یابستر گول کر گیا ہے اور یوں زبان میں موجود مابعد الطبیعیاتی حوالوں کواز سر نو پذیرائی بخشی گئی ہے۔ اسمائے حسنیٰ کہ جس کا لب لباب کبھی اسم اعظم کے حوالے سے ہماری داستانوں میں مشکل کشائیوں کا باعث بنتا تھا اور کھل جا سم سم سے آگے سفر نہیں کرتا تھا، تلاش میں ان مقدس اسما کو سائنسی بلندیوں سے جوڑ دیا گیا ہے۔ اس تناظر میں صلح کل کا پیغام یوں دیا گیا ہے:</p>
			<blockquote>
				<p>اللہ الجامع ہے۔ ۔ یعنی سنتھسز ہے کل ہے جو جزو کو معنویت دیتا ہے۔</p>
			</blockquote>
			<p>عکسی مزید لکھتے ہیں:</p>
			<blockquote>
				<p>اللہ ہی وہ واحد اوریکتاآئیڈیل، وہ آدرش ہے جو پوری بنی نوع انسان کو تمام اختلافات اور انحرافات سے بالا تر ہو کر ایک وحدت میں جوڑ دیتا ہے۔ یہ کل کی ایک بے مثل خصوصیت ہے جو اس کے اجزا میں نہیں ملتی۔</p>
			</blockquote>
			<p>عکسی مفتی نے خدا کی موجودگی کے علمی ثبوتوں پر مبنی اپنی انگریزی کتاب میں اپنے عہد تک ہونے والی سائنسی، مذہبی، لسانی، بشریاتی اور منطقی تحقیقوں کی مدد سے جس نقطۂ نظر کو فروغ دیا ہے اس سے راہ گم کردہ انسانیت کو راہ راست پر آنے میں کافی مدد مل سکتی ہے۔ اگر اس کتاب میں موجود سائنسی دلیلوں سے امام غزالی کا سابقہ پڑتا تو شاید انھیں کچھ وقت کے لیے بھی تشکیک کی وادیوں میں نہ گھومنا پڑتا۔ بعد ازاں اگرعلامہ اقبال نے بھی فکری تحقیق کے اصول اول تشکیک کے ساتھ دنیا میں کچھ وقت گذارا تھا تو ان کے لیے بھی اس نوع کی کتاب کی موجودگی راہنمائے بے بدل کا کام دے سکتی تھی۔</p>
			<p>سائنس نے اضافیت، اور کوانٹم فزکس کے تناطر میں جن حقانی نظریات کا بول بالا کیا ہے ان کی مدد سے پڑھے لکھے لوگوں کے لیے ممکن نہیں رہا کہ وہ ماورا کے اس گھومتے دائرے سے منکر ہو سکیں جو بیک وقت کائنات کے اندر بھی موجود ہے اور اس کے باہر بھی۔ باہر سے میری مراد ماورا ہے جس کا مادی کائنات پر محض تجلی کی حد تک اثر ہوا ہے۔ کن فیکون کے ساتھ نور کے جس برقیے نے مادی کائنات کی تخلیق کی ہے وہ آج بھی اس کے انتہائی چھوٹے ذرے میں اپنے عمل کو جاری رکھے ہوئے ہے۔ یعنی</p>
			<blockquote>
				<verse>
                    یہ کائنات ابھی ناتمام ہے شاید
                    کہ آ رہی ہے دما دم صدائے کن فیکوں				
				</verse>
				<p>(اقبال)</p>
			</blockquote>
			<p>یا بقول غالب:</p>
			<blockquote>
				<verse>
                    آرائش جمال سے فارغ نہیں ہنوز
                    پیش نظر ہے آئنہ دائم نقاب میں				
				</verse>
			</blockquote>
			<p>اللہ جل جلالہ کے اسموں کے حوالے سے جن علمی بصیرتوں کا اظہار کیا گیا ہے اس پر تفصیل سے بحث کرنے کے لیے الگ مجالس کی ضرورت ہے۔ سر دست اپنی کم علمی کا اعتراف کرتے ہوئے یہ عریضہ پیش کرنا ہے کہ عکسی صاحب نے ہمیں سوچنے پر آمادہ کیا ہے کہ کیا خدا پر ایمان کے لیے ایمان کافی نہیں ہے؟</p>
			<p>ایمان کے لیے کسی سائنس کی ضرورت نہیں پڑتی لیکن اس میں مضائقہ بھی کیا ہے کہ اگر اپنے ایمان کو ہم تجربہ گاہ کے رستے مستحکم کر پائیں۔</p>
			<p>نجیبہ عارف نے اس دقیق کتاب کا جس رواں انداز میں ترجمہ کیا ہے اس کے لیے ان کی زبان دانی اور علمیت کا اعتراف نہ کرنا بھی علمی بخیلی متصور ہو گی۔ اللہ: ماورا کی تلاش میں اللہ جل جلالہ کو ماورا کے تناظر میں دیکھ کر اس کے تعین کے معاملے کو اردو قارئین کے لیے سہل اور قابل فہم بنانے کی جو مساعیِ جمیلہ نجیبہ عارف کے حصے میں آئی ہے وہ انھی کا حصہ ہے۔ اس سے اندازہ ہوتا ہے کہ اردو زبان میں ایسے موضوعات کو منتقل کیا جا سکتا ہے کہ جو عصری سائنسی، بشریاتی اور فکری زاویوں سے مالا مال ہیں۔</p>
			<p>عکسی مفتی صاحب نے اردو میں سر سید سے شروع ہونے والی روشن خیال سائنسی روایتوں کو مذہبی دانش سے ملانے کی جس نئی روش کو اپنایا ہے وہ علامہ محمد اقبال کے سات خطبات میں اپنی پوری آب و تاب کے ساتھ موجود ہے۔ قدرت اللہ شہاب، ممتاز مفتی، اشفاق احمد نے اپنی اپنی کتب میںصوفیانہ خیالوںاور وتیروں کی جو تصویر کشیاں کی ہیں، عکسی مفتی نے ان سے فیض پانے کو بھی اپنے لیے شجر ممنوعہ نہیں جانا۔ سو اللہ جل جلالہ کا، کہ جو ماورا ہے، تعین کرتے ہوئے بھی اس کے امکانات کے جہانوں کا سمیٹنا انسان کے بس کی بات نظر نہیں آتی۔ اگر خدا متعین ہو جائے تو اسے مسخر کرنا کوئی زیادہ مشکل نہیں رہے گا۔ اس لیے یزداں بہ کمند آور اے ہمت مردانہ کو کسی اور تناظر میں دیکھنا ہو گا۔ اور یہ تناظرشیخ اکبر محی الدین ابن عربی نے فتوحات مکیہ اور فصوص الحکم میں بخوبی پیش کر دیا ہے۔ علامہ محمد اقبال نے اول و آخر فنا، ظاہر و باطن فنا کہہ کر جو تصور پیش کیا تھا اس میں بھی دوامی ہستی یا وجود مطلق کی بقا کا انکار نہیں تھا۔</p>
			<p>عکسی مفتی صاحب نے اسماے الٰہی کو بنیاد بنا کر اپنی علمی تحقیق کو وسعت آشنا کیا ہے۔ اللہ، اللہ جل جلالہ تعالیٰ کا اسم ذاتی اور باقی تمام اسم اس کی صفات کو ظاہر کرتے ہیں۔ یہ ننانوے کے قریب ہیں جیسے رحمن، رحیم، قہار، جبار، قادر، مصور، خالق، رزاق، محی، ممیت وغیرہ وغیرہ۔ یہ اسمائے حسنٰی ہیں۔ کائنات میں اللہ جل جلالہ کی ذات کی صفات بکھری ہوئی ہیں۔ وہ ہمہ وقت اپنے خاص طریقوں سے جلوہ گری کر رہا ہے۔ اللہ اپنی احدیت میں یکتاہے۔ اس کے کئی تجلیاتی مراتب ہیں۔ وہ بے مثل ہے۔ اس کی الوہیت اس کی حکمتوں پر دال ہے۔ یہ حکمتیںاللہ تعالیٰ کے اسما اور صفات سے متعلق ہیں۔ وہ اناے مطلق ہے اور اس کی انسانی تخلیق اناے مقید کی پابندہے۔ اللہ جل جلالہ واجب ہے اور اس کی تخلیقات ممکنات کہلاتی ہیں۔ وہ اوتارکی صورت اختیار نہیں کرتایعنی اس کاکسی میں حلول ممکن نہیں۔ اس قسم کا تصور اسما و صفات خدا وندی کے منافی ہے۔ وہ بندے کے ساتھ متحد بھی نہیں ہوتا۔ یعنی اللہ جل جلالہ، اللہ ہے اور بندہ بندہ۔ یہ تفریق و تمیز ضروری ہے۔ خدا نے کسی کا اثبات نہیں کرنا، انسان اس کا اثبات کرتا ہے اور اپنے دل کو غیر اللہ سے نجات دلاتا ہے۔</p>
			<p>خدا ماوراے مادہ ہوتے ہوئے اپنے علم میں جو صورتیں رکھتا ہے وہ اعیان ہیں۔ یہ اس کی تجلی ظہور سے وجود پذیر ہو کر مظاہر یا اشیا کی صورت سامنے آتے ہیں۔</p>
			<blockquote>
				<p>اعیان ثابتہ سے مراد ماہیت اشیا یا حقیقت اشیا ہے۔ یعنی اشیا کی وہ صورتیں جو قبل از خلق خالق کے علم میں تھیں۔ یہ وہ معلومات الٰہیہ ہیں جو صرف علم الٰہی میں ثابت ہیں۔ ان کا خارجی وجود نہیں ہے۔ ان کو صورت علمیہ بھی کہتے ہیں جب ان کا ظہور خارجی طور پر ہوتا ہے اور ہمارے حواس اس کے تحت آتے ہیں تو ان کو مخلوق یا اشیاکہتے ہیں۔ اسے ہم یوں بھی کہہ سکتے ہیں کہ تمام اشیاے کائنات علم کے مرتبہ میںذات واجب الوجود یعنی حق سبحانہ تعالیٰ کے اندر باطن میں ہیں اور عین یعنی ظہور کے مرتبہ میں ظاہر وجود میں ہیں۔ ایک اور پیرایہ میں ہم یوں کہہ سکتے ہیں کہ اشیا (یا ظاہر وجود) اعیان (یا باطن وجود) کے لئے آئینہ ہیں۔</p>
			</blockquote>
			<p>کائنات کی جملہ اشیا میں اللہ جل جلالہ موجود ہے اس لیے وہ الظاہر ہے۔ وہ الباطن بھی ہے کہ اشیا کے باطن میں بھی ہے۔</p>
			<blockquote>
				<verse>
                    خاص انسان سے کچھ حسن کا احساس نہیں
                    صورت دل ہے یہ ہر چیز کے باطن میں مکیں				
				</verse>
				<p>(اقبال)</p>
			</blockquote>
			<p>وہ ماورا ہے، اس لیے کہ عالم امر یا لامکاں میں ہے۔ یہ عالم ارواح بھی ہے:</p>
			<blockquote>
				<verse>
                    خدا خود میر مجلس بود اندر لامکاں خسرو
                    محمد شمع محفل بود شب جاے کہ من بودم				
				</verse>
			</blockquote>
			<p>اللہ کے علم میں موجود وہ اشیا، جو خارج میں نہیں ہیں، معدوم کہلاتی ہیں۔ جب کوئی انسان اپنی مرضی کو خدا کی مرضی میں گم کر دیتا ہے تو وہ بقا کا درجہ پا لیتا ہے۔ یوں وہ صفات الٰہیہ سے مستنیر ہو جاتا ہے۔ اللہ کے حوالے سے تشبیہ سے گریز کرنا چاہیے تا کہ اسے بندوں کی شکل میں نہ دیکھا جائے۔ اسے تنزیہ کے حوالے سے سمجھا جا سکتا ہے۔ وہ تشبیہی سلسلوں سے منزہ اور پاک ہے۔ کلمہ توحید کی نسبت سے وہ بے مثل، یکتا اوراحد ہے اور اس کی ذات میں کوئی اور شریک نہیں ہے۔ خودی کا سر نہاں لا الہ الاللہ۔ اللہ تبارک تعالیٰ کا کسی صورت میں تصور اس کی یکتائی اور بے مثلی کی تردید ہے:</p>
			<blockquote>
				<verse>
                    دہر جز جلوہ یکتائی معشوق نہیں
                    ہم کہاں ہوتے اگر حسن نہ ہوتا خود بیں				
				</verse>
			</blockquote>
			<p>یہ کائنات خدا کی تجلی کی مظہر ہونے کے ناتے ذاتی، صفاتی، اسمائی اور فعلی تجلی کی بدولت موجود ہے:</p>
			<blockquote>
				<p>سالک کی نظر سے ہر شے اوجھل ہو جاتی ہے حتیٰ کہ اس کا اپنا آپ بھی۔ تجلی صفاتی میں بندہ کی صفات صفات الٰہی میں گم ہو جاتی ہیں۔ تجلی اسما ئی میں اسم بندہ اسم الٰہی میں گم ہو جاتا ہے اور تجلی فعلی میں ہر اسم اور ہر صفت کا فعل حق سبحانہ تعالیٰ کے اسما و صفات کا فعل نظر آنے لگتا ہے۔ </p>
			</blockquote>
			<blockquote>
				<p>سائنس ایک ایسی کارروائی ہے جو ہر لحظہ بدلتی رہتی ہے۔ اپنے تجربات کی تعداد میں اپنے مشاہدات کی ترتیب میں اور اپنے نتائج کی تفہیم میں! سائنس ہر تجربے کو ایک حقیقت قبول کرتی ہے اور اسے اپنے دائرہ علم میں سمونے کی خواہش میں اس دائرے کو وسیع سے وسیع تر کرتی رہتی ہے، نئے تجربات کو قبول کرنے اور انھیں اپنے دائرے میں لے آنے کی اس کوشش میں کئی بار اسے نہ صرف اپنے دائرے کو وسیع سے وسیع تر کرنا پڑتا ہے، بلکہ اکثر انھیں توڑ پھوڑ کر نئے انداز سے مرتب بھی کرنا پڑتا ہے۔ آج کے سائنسی دور میں ایک انتہائی غیر سائنس شناس بھی یہ کہتا ہواپایا جاتا ہے کہ جناب نیوٹن <annotation lang="en">Newton</annotation> کے قوانین تو آئن سٹائن <annotation lang="en">Einstein</annotation> نے غلط ثابت کر دیے ہیں۔ جب آئن سٹائن، نیوٹن کے قوانین کو ناقص سمجھتے ہوئے انھیں رد کر دیتا ہے اور ان کی بجائے ایک نیا انداز فکر ایک نیا طریق ترتیب پیش کرتا ہے تو سائنس جھنجھلا نہیں جاتی، برا نہیں مان جاتی، گالی گلوچ اور مار کٹائی پر نہیں اتر آتی بلکہ آئن سٹائن کو خوش آمدید کہتی ہے، آیئے، بعد میں شوق سے تشریف لائیے اور اپنے خیالات کا اظہار فرمائیے۔ ہم کل کی بات کو یکسر درست نہیں سمجھتے تھے، ہم آپ کی باتوں کو یکسر غلط نہیں سمجھیں گے، آپ جو چاہیں اظہار میں لائیں۔ ہم عقل و شعور سے کام لیں گے۔ آپ کی بات قابل اعتبار دکھائی دی تو قبول کر لیں گے وگرنہ و علیکم السلام۔ نیوٹن کو رد کرتے ہوئے اور آئن سٹائن کو قبول کرتے ہوئے سائنس جنت و دوزخ، جزا اور سزا، ارسطو، افلاطون کی احادیث کی مدد طلب نہیں کیا کرتی، سائنس کا اصول ہے تجربہ <annotation lang="en">experiment</annotation> پیشنگوئی <annotation lang="en">(prediction)</annotation> اور مزید تجربہ <annotation lang="en">(crucial experiment)</annotation> یہ سائنسی میلان طبع ہی درحقیقت آزاد خیالی ہے۔</p>
			</blockquote>
			<p>سائنس بدلتے حقائق کے ساتھ ساتھ بدلنے والا علم ہے۔ اس میں تجربے یا لیبارٹری ٹسٹ کو بنیاد بنا کر حقیقتوں یا مفروضوں کی تصدیق کی جاتی ہے۔ یہ ایک کنویں یا دائرے کے اندر رہ کر تو سچائیوں اور صداقتوں کا سراغ لگا سکتی ہے لیکن اپنے دائرہ اختیار سے باہر کی دنیا یا کائنات کے بارے میں قیاسی حوالوں سے کام لینا اس کا مقدر ہے۔ جس طرح چیونٹی کے لیے ممکن نہیں ہے کہ وہ ہاتھی کے وجود پر محیط ہو کر اس کا تصور کر سکے یا اس کی حقیقت کلی کو جان سکے اسی طرح دوربینی مشاہدے کہ جن کی پہنچ ابھی اپنی ہی کہکشاں کے سیاروں اور ستاروں تک نہیں ہے وہ کائنات کی تخلیق و تشکیل کے بارے میں قیاسی حوالوں کے استعمال تک محدود ہو کر رہ جاتی ہے۔</p>
			<p>فلسفے، تصوف اور سائنس کے مطالعاتی طریقہ ہائے کار میںزمین آسمان کا فرق ہے۔ فلسفے میں تشکیکی، تصوف میں الہامی اور سائنس میں تجربی طریق کار کو بروئے کار لایا جاتا ہے۔ ان کے حوالے سے یہ کہنا ممکن ہے کہ یہ اپنے اپنے طریق کار میں تیقن کی حد تک صداقت یابی کے دعوے دار ہیں۔ سائنس کی استقرائیت اور فلسفے اور تصوف کی استخراجیت ان سب کو ایک منزل تک لا کربے یارومددگار چھوڑ دیتی ہے۔ سائنس نے بگ بینگ کو زمان و مکاں یا ٹائم اینڈ سپیس کا خالق قرار دیا ہے۔ تصوف نے ذات باری تعالیٰ کی تخلیقی صلاحیتوں کی نشان دہی کی ہے اور فلسفے میں تاہنوز تخلیق کائنات کا مسئلہ الجھا ہوا ہے اور آخر میں سارترکو یہ کہنا پڑتا ہے کہ میں ان سوالات میں الجھنا ہی نہیں چاہتا کہ میں دنیا میں کیسے موجود ہوں۔ میں موجود ہوں اس لیے اب مجھے اپنے جوہر کی تشکیل سے عہدہ برآ ہونا ہے۔ خدا یا خالق کائنات کا مسئلہ میری تحقیق، تلاش اور دریافت کے دائروں سے باہر کا مسئلہ ہے۔ سو اس صورت حال میں اول و آخر ایک کنفیوژن کا سامنا ہے۔ نہ ابتدا کی خبر ہے نہ انتہا معلوم ہے کہ تاریخ انسانی میں کائناتوںکے ہاتھیوں کو چیونٹی ہی کی نظر سے دیکھا گیا ہے، دیکھا جا رہا ہے اور دیکھا جاتا رہے گا۔</p>
			<p>جب ہم جانداروں کو فنا ہوتا دیکھتے ہیں اور کائنات کو بدستور قائم و دائم ہی نہیں کن فیکونی کی حالت میں پھیلتا اور بڑھتا پاتے ہیں تو لا محالہ موجودگی کی وضاحت ہمیں کسی ایسی ہستی کی جانب لے جاتی ہے جو ماوراے زمان و مکاں ہے اور جس کی بدولت ٹائم اور سپیس کے سلسلے جاری و ساری ہوئے ہیں۔ چنانچہ صوفی اور فلسفی ہر شے یا ہر مسئلہ کو ایک دوسرے سے اس طرح وابستہ جانتے ہیں کہ انھیںتمام کثرتیںوحدتوں میں ڈھلی نظر آتی ہیں۔ اب سائنس نے بھی تمام کثرتوں کے پیچھے ایسی وحدت کا سراغ لگایا ہے جو ان سب کو ایک دوسرے سے باندھے ہوئے ہے۔ ڈی این اے کی نشو ونما اور کثرت کے پیچھے نفس واحد کی حقیقت کو تسلیم کیا جا چکا ہے۔ شاعر عظیم اسد اللہ غالب کے یہ اشعار دیکھیے:</p>
			<blockquote>
				<verse>
                    قطرے میں دجلہ دکھائی نہ دے اور جزو میں کل
                    کھیل لڑکوں کا ہوا دیدہ بینا نہ ہوا
                    نہ پوچھ نسخۂ مرہم، جراحتِ دل کا
                    کہ اس میں ریزۂ الماس جزوِ اعظم ہے
                    کچھ نہ کی، اپنے جنونِ نارسا نے، ورنہ یاں
                    ذرہ ذرہ، روکشِ خورشیدِ عالم تاب تھا
                    بے پردہ سوئے وادیِ مجنوں گذر نہ کر
                    ہر ذرہ کے نقاب میں دل بیقرار ہے
                    سازِ یک ذرہ نہیں، فیضِ چمن سے بیکار
                    سایۂ لالۂ بے داغ سویدائے بہار
                    جامِ ہر ذرہ ہے سرشارِ تمنا مجھ سے
                    کس کا دل ہوں کہ دو عالم سے لگایا ہے مجھے؟
                    نظر میں ہے ہماری، جادۂ راہِ فنا، غالبؔ!
                    کہ یہ شیرازہ ہے عالم کے اجزاے پریشاں کا
                    یک قدم وحشت سے، درسِ دفترِ امکاں کھلا
                    جادہ، اجزاے دو عالم دشت کا، شیرازہ تھا
                    سب کو مقبول، ہے دعویٰ تری یکتائی کا
                    روبرو کوئی بتِ آینہ سیما نہ ہوا
				</verse>
			</blockquote>
			<p>حسی اور فکری علم کا تعلق موجود اورغیر موجودمعروضوں کے ادراک اور تصور سے ہے۔ اشیا کے کیف و کم کو جاننے کے لیے ادراکی و تصوراتی طریقے بروئے کار آتے ہیں۔ یہ طریقے ان کی صفات اور حالتوں کا جائزہ بھی لیتے ہیں۔ ایک سوال نے جدید فلسفیوں اور ماہرین علوم کو پریشان کر رکھا ہے کہ کیا سب کچھ اس لیے موجود ہے کہ ہمارا ذہن موجود ہے یعنی آئی تھنک دیئر فور آئی ایم! <annotation lang="en">(I think therefore I am)</annotation> کی منطق نے الجھاوا پیدا کیا ہے۔ ورنہ اگر ہم نہیں ہیں تو بھی اشیا کا اپنا وجود قائم و دائم ہے۔ اگر یہ وجود قائم و دائم ہیں تو ان کی حدود کیا ہیں ؟کیا انسانی دماغ ان حدود کا احاطہ کر سکتا ہے ؟یہ اور اس نوع کے کئی اور سوالات ہیں کہ جو حقیقت مطلقہ کو جاننے کے حوالے سے اہمیت رکھتے ہیں۔</p>
			<p>حقیقت مطلقہ کی اصطلاح سائنس اور غیر مذہبی فلسفوں کے لیے قابل قبول نہ ہو تاہم اتنا ضرور ہے کہ انسان کی نظر خوگر پیکر محسوس ہے اس کے لیے ان دیکھے خدا کو تسلیم کرنا صرف اور صرف ایک حوالے سے ممکن ہے اور وہ حوالہ ہے ایمان کا! یعنی مذہبی حوالہ!</p>
			<blockquote>
				<verse>
                    شاخ پہ پھول کہ منبر پہ رسول
                    حق جسے جان لیا مان لیا!				
				</verse>
			</blockquote>
			<p>آج فلسفے ہر نوع کے طریق ہائے کار کے بارے میں نظریات سازی کے عمل میں مصروف ہیں اوریوں معاملے اور باتیں ساختوں کی ساخت اور معنی کے معنی تک پہنچ چکی ہیں اور یوں طریق ہائے کار کی اپنی حقانیت بھی تشکیک کی زد میں ہے۔ اس حوالے سے سائنس ہی کو لے لیجیے جو علت اور معلول کے سلسلوں کی سب سے بڑی داعی ہے۔ وہ اگر بگ بینگ کو ایک حادثہ جانتی ہے تو ہمارے ذہنوں میں یہ سوال ضرور ابھر سکتا ہے کہ تخلیق پہلے ہے یا خالق ؟کیا تخلیق بغیر خالق کے ممکن ہے؟ کیا حادثاتی تخلیق کا کوئی ایسا خالق موجود نہیں ہو سکتا جو علت و معلول کے سلسلوں سے باہر ہو ؟نظام کائنات کی درست تفہیم کے لیے وجود مطلق کو تسلیم کرنا لازمی ہے اور یوں یہ بھی ناگزیر ہے کہ اسے علت و معلول کے سلسلوں سے باہر دیکھنے پر اکتفا کیا جائے ورنہ معاملے لا ینحل ہو جائیں گے اور ہمارے مفکر اور سائنس دان مرغی اور انڈے کی اولیت کے جنجالوں میں پھنسے رہیں گے۔</p>
			<p>کائنات خدا کا مظہر ہے۔ ذات خداوندی ایک چھپا ہوا خزانہ تھی۔ اس نے چاہا کہ وہ پہچانی جائے اس نے دنیا پیدا کر دی۔ یوں جو اشیا اپنی پیدائش کے لیے دنیاوی علوم کی محتاج نہیں ہیں، بلکہ ان سے ماورا ہیں، تو یہ علم ان کا احاطہ کرنے کے قابل بھی نہیں ہے۔</p>
			<p>ہمارے حواس ادراک حقیقی کے حامل ہوتے ہوئے بھی بسا اوقات اس کے ظاہری روپ میں کھو کر رہ جاتے ہیں۔ مجازی حوالے کو بنیادبناکر اصل حقیقت کا ادراک نہیں کر پاتے۔ سائنس حقیقت شناسی کی مدعی تو ہے لیکن اس پر وہ حقیقت کیسے کھل سکتی ہے جو تمام مظاہر کا منبع و مخرج ہے۔ البتہ اتنا ضرور ہے کہ وہ کسی مظہر کے بطن میں اتر کر کسی ایسے اصول کی نشان دہی کرے کہ جو کسی مطلق طاقت کے بغیر ممکن نہ ہو۔ سو قطرے میں دجلہ یا ذرے میں شمس دکھائی دینے والے سلسلے کا علمی اعتراف جس دیدہ بینا کا متقاضی ہے اسے ظاہر داری سے نسبت نہیں ہے۔</p>
			<p>جدید ایٹمی سائنس نے ایٹم کے صغیر ترین پارٹیکل میں جس برقی کوندے کا سراغ لگایا ہے اس کی روشنی ہمیں اس تصور کو سمجھنے کی جانب لے جا سکتی ہے کہ جو <annotation lang="ar">”اللہ نورالسموات ولارض“</annotation> کی نسبت سے ہمارے سامنے آتا ہے۔ سائنس نے مادے کی جن چار سطحوں کی بات کی ہے ان میں مالی کیولز، ایٹمز، ایٹمی نیوکلیس اورپُرقوت ایٹمی طاقت شامل ہیں۔ مالی کیولز ایٹمزکے مختلف کمبی نیشنز ہیں۔ ایٹم کی ساخت میں وہ وہ الیکٹرونز موجود ہیں جو الیکٹرو میگنیٹک قوت کے حامل ایک چھوٹے نیوکلس سے جڑے ہوئے ہیں۔ کہا جاتا ہے کہ اگر ایک ایٹم کو کسی دوسرے کے قریب کیا جائے گا تو دونوں میں موجود الیکٹرونزاور الیکٹرو میگنیٹک قوت کے حامل نیوکلس ایک دوسرے پر اثر انداز ہوں گے اور یوں دونوں کو وہ طاقت ملے گی جو ایٹمز کو مالی کیولز سے مربوط کرتی ہے۔ اسی طرح ایٹم کو توڑنے کا عمل بھی ہے کہ جو ہر مربوط کرنے والی طاقت میں ایسا گیپ پیدا کر دیتا ہے کہ جس سے جڑی ہوئی اور مربوط اشیا اور وجود تباہ ہو جاتے ہیں۔ ایٹم کے تناظر میں پروٹونز، نیوٹرونز، فوٹونز، پیرون کی دریافتوں نے سائنس کو نئے امکانات کی جانب مائل کیا۔</p>
			<p>اس حوالے سے یہ اشعار ہماری معاونت کر سکتے ہیں:</p>
			<blockquote>
				<verse>
                    موجِ سرابِ دشتِ وفا کا نہ پوچھ حال
                    ہر ذرہ، مثلِ جوہرِ تیغ، آب دار تھا
                    یک ذرۂ زمیں نہیں بے کار، باغ کا
                    یاں جادہ بھی، فتیلہ ہے لالہ کے داغ کا
                    شوق ہے ساماں طرازِ نازشِ اربابِ عجز
                    ذرہ صحرا دست گاہ و قطرہ، دریا آشنا
                    ہر ایک ذرۂ عاشق ہے آفتاب پرست
                    گئی نہ خاک ہوئے پر، ہوائے جلوۂ ناز
                    ہے تجلی تری سامانِ وجود
                    ذرہ بے پرتوِ خورشید نہیں
                    از مہر تابہ ذرہ دل و دل ہے آینہ
                    طوطی کو شش جہت سے مقابل ہے آینہ
                    ہے کائنات کو حرکت تیرے ذوق سے
                    پرتو سے آفتاب کے، ذرہ میں جان ہے
                    ہے وہی بد مستیِ ہر ذرہ کا خود عذر خواہ
                    جس کے جلوے سے زمیں تا آسماں سر شار ہے
                    ہے ذرہ ذرہ تنگیِ جا سے غبارِ شوق
                    گر دام یہ ہے، وسعتِ صحرا شکار ہے				
				</verse>
			</blockquote>
			<p>سراب کا تلوار کے جوہر کی مانند چمکدار ہونا، جادے کا لالے کے داغ کا فتیلہ بننا، ذروں سے مل کر صحرا بننا، ذروں کا آفتاب پرست ہونا، تجلی کا سامان وجود بن جانا، سورج سے ذرے تک دلوں کے چمکتے آئینے دیکھنا، آفتاب کے پر تو سے ذروں میں تحرک کا جنم لینا، یعنی ہر ذرہ کائنات کا دھڑکنا، اور زمیں تا آسمان جو سرشاریاں موجود ہیں، ان کی وجہ کسی کے جلوے کی موجودگی کو ٹھہرانا اور پھر کائنات میں مادے کا پھیلائو یا وسعت آشنا نظر آنا۔ یہ وہ اشارے ہیں کہ جن کو شاعروں نے وجود مطلق کے جلوے کے پر تو کے حوالے سے پذیرائی بخشی ہے اور یوں وہ وحدت الوجود کے صوفیانہ تصورات کی جانب متوجہ رہے ہیں یعنی:</p>
			<blockquote>
				<verse>
                    جگ میں آ کر اد ھر ادھر دیکھا
                    تو ہی آیا نظر جدھر دیکھا				
				</verse>
			</blockquote>
			<p>سائنس نے اس حقیقت کا سراغ لگا لیا ہے کہ دنیا کی ہر شے کے پیچھے کوئی شیرازہ بند طاقت ہے۔ ڈاکٹر عبد السلام نے اپنی ایٹمی تحقیق کا لب لباب جس کمزور برقیاتی یونٹ کی دریافت کے حوالے سے پیش کیا ہے وہ مادے کی وحدت کا نقیب ہے۔ اسے انسانوں کے حوالے سے تخلیق آدم کے سلسلے میں بھی دیکھا جا سکتا ہے یعنی خدا نے انسان کو مٹی سے پیدا کیا اور پھر اس میں اپنی روح پھونک دی۔ یہ روح کائنات کے کبیر ترین نورانی وجودوں سے لے کر صغیر ترین پارٹیکلز تک ہر جگہ موجود ہے اور یوںباری تعالیٰ کی وحدانیت پر بھی مہر تصدیق ثبت ہوتی ہے۔</p>
			<p>اقبال سمیت تمام مسلم دانشوروں نے اسلامی افکار میں موجود آزادی، برابری، بھائی چارے اور عالمی انسانی معاشرے کے قیام کے تصورات کی نشان دہی کرتے ہوئے حریت اورمساوات کے اصولوں پر مبنی نظام حیات کی بنیادی شرائط کو پورا کرنے کے لیے استحصال سے پاک پاکیزہ معاشرے کی تشکیل کی آرزو کی ہے۔ اس نوع کا معاشرہ نسلی اور تہذیبی بر تری یا کمتری کے تصورات سے مکمل طور پر پاک ہو گا۔ اس میں وحدت انسانی کے تصور کو نمایاں کیا جا سکے گا۔ اس معاشرے میں حاکم اعلیٰ خدا کی ذات ہو گی اور انسان دنیا میں اس کا نائب یا امانت دار ہو گا۔ غیرطبقاتی توحید آشنا سماج ہی جدید انسانوںکو مادی استحصالی نظاموں سے نجات دلا سکتا ہے۔</p>
		</section>
	</body>
</document>