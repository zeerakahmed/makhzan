<document>
	<meta>
		<title>خطوط بنام رئیس احمد جعفری: ۲۰</title>
		<author>
			<name>معین الدین</name>
		</author>
		<original-publication-year>1963</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<annotation lang="en"><p>Darul Musannefin Shibly Academy</p></annotation>
			<annotation lang="en"><p>Azhamgarh (U.P. India)</p></annotation>
			<p>عزیز مکرم السلام علیکم</p>
			<p>مدتوں کے بعد آپ نے یاد کیا۔ آپ کا خط پڑھ کر بہت پرانی یادیں تازہ ہو گئیں۔ آپ بھولنے کی چیز نہیں۔ ایک تو ذاتی دیرینہ تعلق، پھر علمی ربط، ثقافتِ اسلامیہ میں آپ کے مضامین کے علاوہ کبھی کبھی آپ کی تصانیف بھی نظر سے گذرتی رہی ہیں۔ آپ کے قلم کی حکمرانی تو مذہبی اور علمی میدان سے لے کر ادب و افسانے پر تک یکساں ہے اور کثرتِ تصانیف کے لحاظ سے آپ کا شمار ان مصنفین میں ہے کہ اگر ان کے اوراق کا شمار کیا جائے تو ان کا اوسط عمر کے دنوں سے زیادہ پڑے گا۔</p>
			<p>بلاشبہ مولانا محمد علی رحمۃ اللہ کی شخصیت ایسی تھی کہ اس کو مسلمان کبھی فراموش نہیں کر سکتے۔ گو ان کا حق ہم سب پر مساوی ہے لیکن آپ لوگوں کے لیے اس کو ادا کرنے کے زیادہ مواقع ہیں۔ ایک اکیڈمی کیا اگر ان کی یادگار میں کئی اکیڈمیاں قائم کی جائیں تب بھی ان کا حق ادا نہیں ہو سکتا۔</p>
			<blockquote>
				<verse>
					حق تو یہ ہے کہ حق ادا نہ ہوا
				</verse>
			</blockquote>
			<p>ان شاء اللہ معارف میں ضرور تذکرہ کروں گا۔ اگر ہو سکا تو اپریل ہی میں ورنہ مئی میں ضرور ہو گا۔ مولانا رحمۃ اللہ علیہ سے عام واقفیت کے علاوہ ذاتی واقفیت بالکل نہیں ہے، اس لیے ذاتی حالات پر مضمون لکھنا مشکل ہے اور ان کے کارناموں پر لکھنے والے بہت ہوں گے، تاہم آپ کی خواہش کی تعمیل میں کوئی نہ کوئی نذرانۂ عقیدت ضرور پیش کروں گا، مگر یہ مستقل مضمون نہ ہوگا بلکہ صرف تاثرات ہوں گے۔</p>
			<p>کئی سال ہوئے مولانا جمال میاں نے مجھ سے فرمایا تھا کہ ان کے پاس مولانا عبدالباری رحمۃ اللہ علیہ کے نام مولانا محمد علی اور شوکت علی کے بہت سے خطوط ہیں جن کو وہ چھپوانا چاہتے تھے۔ معلوم نہیں اس کی نوبت کب آئے؟ یہ کام اکیڈمی کے کرنے کا ہے۔ اگر آپ پسند کریں تو ان سے خط و کتابت کیجیے۔ آپ کو مضمون کی ضرورت کب تک ہو گی؟ آپ کی کتاب دیدو شنید یہاں تھی مگر گم ہو گئی ہے، یہاں کہیں نہیں ملتی۔ اگر آپ بھیج سکتے ہوں تو ایک کاپی بھیج دیجیے۔ والسلام</p>
			<p>معین الدین</p>
			<p>۲۳ مارچ ۱۹۶۳ئ</p>
			<p>مولانا محمد علی اور شوکت علی کے کچھ خطوط سیّد صاحب کے نام ”دارالمصنفین“ میں بھی ہیں۔</p>
		</section>
	</body>
</document>