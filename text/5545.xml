<document>
	<meta>
		<title>تذکرہ نکات الشعرا کی تدوین: چند تسامحات</title>
		<author>
			<name>فیض الدین احمد</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>قاضی عبدالودودنے ایل ایس اسٹیبنگ <annotation lang="en">(L. S. Stebbing)</annotation> کی کتاب اے ماڈرن انٹروڈکشن ٹولوجک <annotation lang="en">(A Modern Introduction to Logic)</annotation> کے ایک باب ”میتھڈ ان ہسٹوریکل سائنسز“ <annotation lang="en">(”Method in Historical Sciences“)</annotation> کے حوالے سے لکھا ہے کہ:</p>
			<blockquote>
				<p>اصل متن بطور شاذ ہم تک پہنچتا ہے۔ عموماً نقل در نقل پر اکتفا کرنا پڑتا ہے۔ آج کل کی چھپی ہوئی کتابیں مصنفین اور اہلِ مطبع کی احتیاط کے باوجود اغلاطِ طباعت سے خالی نہیں ہوتیں، توکیا تعجب ہے کہ کم فہم اور ناقابل کاتبوں کے لکھے ہوئے مخطوطات اغلاط سے مملو ہوں۔ ان اغلاط کی تصحیح اور صحت متن کی تیاری وہی لوگ کر سکتے ہیں جن میں اعلیٰ درجے کا علم اور بصیرت موجود ہو۔ سقیم متن کی اطمینان بخش تصحیح کی صلاحیت کمیاب ہے۔</p>
			</blockquote>
			<p>ادبی تحقیق کا ایک نہایت اہم دائرہ کار متن کی تحقیقی تدوین یا ترتیب ہے۔ یہ کام اساسی اہمیت رکھتا ہے اور آج اردو کے نہایت اہم موضوعاتِ تحقیق اور علمی دائرہ ہاے کار میں سے ایک ہے۔ اسی لیے قلمی مآخذ اور مطبوعہ نسخوں کو دیکھتے ہوئے معتبر اور غیرمعتبر حوالوں کو ضرور پیشِ نظر رکھنا چاہیے۔</p>
			<p>تحقیق حقیقت تک رسائی کا ایک ایسا عمل ہے جس کی تکمیل کے بعد بھی کوئی محقق یہ دعویٰ نہیں کر سکتا کہ اب تک جو کچھ اس نے دریافت کیا ہے، وہ حرفِ آخر ہے۔ تحقیق میں نئے مآخذ سامنے آتے رہتے ہیں۔ اس طرح نئے حقائق کا علم اور پچھلی معلومات کی تصدیق و تنقیح بھی ہوتی رہتی ہے۔</p>
			<p>تذکرہ نکات الشعراکی اوّلین اشاعت سے لے کر اب تک اس کے متن کی صحت اور معلومات کی تصدیق و تنقیح کا یہ سلسلہ جاری ہے۔ محققین نے اس تذکرے کے بارے میں جن آرا کا اظہار کیا ہے وہ اس بات کا ثبوت ہیں کہ میر تقی میرؔ کی اس تصنیف کے بارے میں آج بھی کوئی حتمی بات کہنا ممکن نہیں۔</p>
			<p>ہر تخلیق اپنے وجود کے لیے کسی جذبے یا تحریک کی رہینِ منّت ہوتی ہے چنانچہ تذکرہ نویسی کی طرف اہلِ قلم کے رجحان اور اس فن کے عہد بہ عہد ارتقا کے بھی کچھ نہ کچھ مخصوص محرکات تھے۔ ادب کی دیگر اصناف کی طرح اردو میں تذکرہ نگاری کا رواج بھی فارسی کے زیرِ اثر ہوا۔ اپنی کوئی یادگار چھوڑنے کا شوق، انتخابِ اشعار یا بیاض نگاری کا شوق، کیونکہ اس زمانے میں چھاپہ خانے نہیں تھے، چنانچہ جن لوگوں کو شعر و شاعری سے دلچسپی تھی اور انتخابِ اشعار کا شوق تھا، انھوں نے اپنی پسند کے مطابق اشعار کے انتخاب کا ایک تحریری ریکارڈ بیاض یا سفینہ یا جنگ کی صورت میں رکھنا شروع کیا اور کچھ دنوں بعد یہی بیاض تذکرے میں بدل گئی۔ اربابِ فن کے باہمی اختلافات بھی تذکروں کی ترتیب میں بڑی حد تک ممدومعاون ثابت ہوئے ہیں۔ اس کے علاوہ ادبی گروہ بندی بھی اس کا اہم محرک ہے کیونکہ کثرتِ تعداد کو نمایاں کرنے یا اپنے ہم خیال اور ہم پیالہ و ہم نوالہ شاعروں کی صلاحیتوں کو اجاگر کرنے کے غرض سے بھی تذکرے مرتّب کیے گئے ہیں۔ تذکرہ نگاری کے محرّکات میں اٹھارویں اور انیسویں صدی کی اُس شاعرانہ فضا کو بھی نظرانداز نہیں کر سکتے جس میں شاعری عام و خاص دونوں کا اوڑھنا بچھونا بن گئی تھی۔ لہٰذا تذکرہ نگاری کے لیے سازگار ماحول تیّار کرنے میں مشاعروں کی بڑھتی ہوئی مقبولیت کا بھی بڑا حصّہ ہے۔</p>
			<p>اس میں کوئی شک نہیں کہ بیش تر تذکرے تفریحِ طبع، ذاتی ذوق و شوق اور لطف اٹھانے کے لیے تالیف کیے گئے لیکن زبان و ادب کی تاریخ سے دلچسپی رکھنے والوں کے لیے یہ تذکرے کسی خزانے سے کم نہیں کیونکہ آج تاریخِ ادبِ اردو کے حوالے سے جن لوگوں نے ضخیم ضخیم جلدیں لکھی ہیں ان کا بنیادی مآخذ یہی تذکرے ہیں۔ ان تذکروں نے ایسے بے شمار فن کاروں کو بے نام و نشان ہونے سے بچالیا جن کے کارنامے یا تو کسی وجہ سے مدوّن نہ ہو سکے یا مدوّن ہونے کے بعد ضائع ہو گئے۔ تمام ترخامیوں اور اعتراضات کے باوجود اس امر سے انکار ممکن نہیں کہ اردو تنقید کی داغ بیل انھی تذکرہ نگاروں کے ہاتھوں پڑی۔ ان تذکروں میں شعرا کے کلام کے حسن و قبح پر اجمالاً ایسی رائیں ضرور مل جاتی ہیں جنھیں تنقیدی نقوش و اشارات کے سوا کسی اور چیز سے تعبیر نہیں کیا جا سکتا۔ ادبی تنقید کی طرح اردو میں ادبی سوانح نگاری کے ابتدائی نقوش بھی ان ہی تذکروں میں ملتے ہیں۔ قدیم شعرا کی زندگی اور سیرت و کردار کے متعلق اب تک جو کچھ لکھا گیا یا انیسویں صدی تک تاریخِ ادب کے جتنے واقعات منظرِعام پر آئے، ان کا بنیادی مآخذ یہی تذکرے ہیں۔ ادبی تاریخ، سوانح اور تنقیدی اہمیت سے قطعِ نظر جب ہم ان تذکروں کا مطالعہ کرتے ہیں تو اس بات کا اچھی طرح اندازہ ہو جاتا ہے کہ تذکرہ نگاروں کے ذہن میں اس بارے میں کوئی واضح اصول متعیّن نہیں تھے بلکہ اکثر تذکرہ نویسوں کا مقصد محض اس کے سوا کہ اردو شعرا کا حال لوگوں کو معلوم ہو جائے، کچھ اور نہیں تھا۔ خود میرؔنکات الشعرا میں اس حوالے سے کہتے ہیں کہ:</p>
			<blockquote>
				<p>در فن ریختہ کہ شعریست بطور شعر فارسی بزبان اردوے معلی شاہ جہاں آباد، دہلی، کتابے تاحال تصنیف نشدہ کہ احوال شاعران این فن بصفحۂ روزگار بماند۔ بنائً علیہ ایں تذکرہ کہ مسمیٰ بہ نکات الشعرا است نگارشتہ می شود۔</p>
			</blockquote>
			<p>یہاں میرؔ یہ دعویٰ بھی کر رہے ہیں کہ اردو شعرا کا حال اب تک کسی تذکرے میں درج نہیں کیا گیا۔ ان کا یہ دعویٰ کتناسچا ہے، یہ معاملہ ابھی تک تحقیق طلب ہے لیکن آج تک اردو کے دستیاب تذکروں میں میر تقی میرؔ کے تذکرے کو ہی اولیت حاصل ہے۔</p>
			<p>تذکرہ نکات الشعراسے اردو دنیا کب متعارف ہوئی اور اس کا مکمل متن کب شائع ہوا اس بارے میں بہت سے محقّقین سے سہو ہوا ہے۔ سیّد ہاشمی فرید آبادی کہتے ہیں کہ:</p>
			<blockquote>
				<p>میرصاحب کے تذکرۂ نکات الشعرا (تالیف ۱۱۶۵ھ) کو بھی مولوی صاحب (عبدالحق) ہی نے اردو شناسوں میں روشناس کیا جس کاشمار سب سے قدیم اردو تذکروں میں ہوتا ہے۔</p>
			</blockquote>
			<p>خاور اعجاز اور عظمت رباب کا بھی یہی کہنا ہے کہ مولوی عبدالحق نے اسے ۱۹۳۵ئمیں دکن سے انجمن ترقی اردو کے تحت شائع کیا۔ حال آنکہ یہ بات درست نہیں کیونکہ مولوی عبدالحق سے قبل یہ تذکرہ مولوی حبیب الرحمن خاں شروانی کے مقدمے کے ساتھ انجمن ترقی اردو ہند، اورنگ آباد سے شائع ہو چکا تھا۔ لطف کی بات یہ ہے کہ مولوی عبدالحق نے بھی نکات الشعرا ۱۹۳۵ء کے مقدمے میں اس بات کا ذکر کرنا ضروری نہیں سمجھا لیکن ان کے مرتّب کردہ نسخے کے سرورق پر آخری سطر میں بڑے واضح طور پر طبع ثانی لکھا ہوا ہے۔ حیرت کی بات ہے کہ سید ہاشمی فرید آبادی، خاور اعجاز اور عظمت رباب وغیرہ نے اس جانب کیوں غور نہیں کیا۔</p>
			<p>مولوی حبیب الرحمن خاں شروانی نے نکات الشعرا کب مرتّب کیا اور انجمن ترقی اردو ہند سے اس کی اشاعت کب ہوئی، اس بارے میں متضاد رائیں سامنے آئی ہیں۔ نکات الشعرا کی پہلی اشاعت میں کہیں بھی اس کتاب کا سنہِ اشاعت درج نہیں۔ البتہ انجمن سلسلۂ مطبوعات نمبر۲۸ درج ہے۔ یہ نسخہ نظامی پریس بدایوں سے شائع ہوا۔ ڈاکٹر فرمان فتح پوری کے مطابق اس تذکرے کے ”کل ۲۲۶ صفحے ہیں۔ ۱۸۸ صفحوں میں اصل تذکرہ ہے“ ۔ جب کہ درست صورتِ حال یہ ہے کہ اصل تذکرہ ۱۸۷ صفحات پر مشتمل ہے۔ ۳۴ صفحات کا مقدمہ، ۴ صفحات کی فہرست اور دو صفحے کے اغلاط نامے کے ساتھ سرورق کے علاوہ کل ۲۲۷ صفحات بنتے ہیں۔ اپنی ایک اور تصنیف میر کو سمجھنے کے لییمیں بھی انھوں نے صفحات کی تعداد کے حوالے سے اسی غلطی کو دہرایا ہے۔</p>
			<p>مولوی حبیب الرحمن شروانی کے مرتّب کردہ نکات الشعرا میں سنہِ اشاعت درج نہیں ہے۔ بعض محقّقین نے اس تذکرے کے سنہِ اشاعت کا پتا لگانے کی کوشش کی لیکن ان میں سے اکثر سہو کے مرتکب ہوئے ہیں۔ نثار احمد فاروقی کا کہنا ہے کہ یہ تذکرہ ”پہلی بار ۱۹۲۹ء میں انجمن ترقی اردو، اورنگ آباد کے نواب صدر یار جنگ حبیب الرحمن خاں شروانی کے مقدمے کے ساتھ شائع کیا۔“ ڈاکٹر جمیل جالبی نے تاریخ ادب اردو کے حواشی میں نکات الشعرا کے حوالے سے مولوی حبیب الرحمن خاں شروانی کی اس تالیف کا سنہِ اشاعت ۱۹۲۲ء لکھا ہے۔ ڈاکٹر محمود الٰہی نے بھی اس تذکرے کو ۱۹۲۲ء کی اشاعت قرار دیا۔ ڈاکٹر حنیف نقوی نے شعراے اردو کے تذکریمیں ایک جگہ لکھا کہ ”پہلا ایڈیشن ۱۹۲۲ء میں نواب صدر یار جنگ حبیب الرحمن خاں شروانی کے مقدمے کے ساتھ شائع ہوا۔“اسی کتاب کی ”فہرست مآخذ“ میں سہواً اس کی اشاعت کا سنہ ۱۹۲۶ء درج ہے۔ اس کی وضاحت کرتے ہوئے خود ڈاکٹر حنیف نقوی اپنے ایک اور مقالے میں کہتے ہیں کہ ”یہ اختلاف کاتب کے دخل و تصرّف کا نتیجہ ہے جس سے اس کتاب کا کوئی صفحہ محفوظ نہیں۔“ ڈاکٹر شہاب الدین ثاقب نے بھی اپنے ایم فل کے مقالے میں اس تذکرے کا سنہ اشاعت ۱۹۲۲ء تحریر کیا ہے۔ اپنی ایک اور تصنیف انجمن ترقی اردو ہند کی علمی و ادبی خدماتمیں انھوں نے انجمن ترقی اردو کی سالانہ رپورٹ کا حوالہ دیتے ہوے لکھا کہ ”یہ تذکرہ ۱۹۱۹ء میں شائع ہو چکا تھا۔“ ڈاکٹر شازیہ عنبرین نے ڈاکٹر شہاب الدین ثاقب کے اس بیان پر انجمن کی سالانہ رپورٹ کو بنیاد بنا کر اس تذکرے کا سنہ اشاعت ۱۹۱۹ء لکھا لیکن صرف دو صفحے بعد ہی اپنے پہلے بیان کے خلاف لکھا کہ ”۱۹۲۲ء میں نواب صدر یار جنگ حبیب الرحمن خاں شروانی نے نکات الشعرا کو مرتب کیا۔“ ایک ہی محقّق کی مختلف آرا سے اندازہ لگایا جا سکتا ہے کہ اس تذکرے کے سنہِ اشاعت سے متعلق یہ لوگ کس قدر مخمصے کا شکار ہیں، یہاں تک کہ ڈاکٹر گیان چند جیسے محقّق نے بھی بغیر کسی حوالے اور ماخذ کے یہ لکھا کہ ”اس پر سنہ اشاعت درج نہیں لیکن یہ معلوم کرلیاگیا ہے کہ یہ ایڈیشن ۱۹۲۲ء میں آیا۔“ بات یہیں ختم نہیں ہوتی بلکہ کچھ اور بھی محقّقین ہیں جنھوں نے اپنی تحقیقات کی بنیاد پر کچھ الگ رائے دی ہے۔ ڈاکٹر فرمان فتح پوری نے اپنی تصنیف اردو شعرا کے تذکرے اور تذکرہ نگاریکے حواشی میں اس تذکرے کا سنہ اشاعت ۱۹۲۰ء لکھا ہے۔ اپنی ایک اور تصنیف کے حواشی میں بھی انھوں نے اسی سنہ کو دہرایا ہے لیکن کہیں بھی اس بات کی وضاحت نہیں کی کہ انھوں نے اس تذکرے کی سنہِ اشاعت کا تعیّن کس طرح کیا۔ پروفیسر عطا کاکوی نے بھی اس تذکرے کی اوّلین اشاعت کا سنہ ۱۹۲۰ء ہی درج کیا ہے۔ اس کے علاوہ ڈاکٹر عبادت بریلوی نے بھی اس تذکرے کا سنہ اشاعت ۱۹۲۰ء ہی لکھا ہے۔ حیرت انگیز بات یہ ہے کہ مذکورہ بالا جتنے بھی بیانات ہیں، اس میں سوائے شہاب الدین ثاقب کے، تمام محقّقین نے سنہِ اشاعت کا تعیّن کرتے ہوئے یہ بتانے کی زحمت نہیں کی کہ ان کے بتائے ہوئے سنہ کا ماخذ کیا ہے۔ اس رویے کی وجہ سے اس تذکرے کے اوّلین ایڈیشن کے سنہ اشاعت کے بارے میں اور زیادہ ابہام پیدا ہوا۔ اس ضمن میں ڈاکٹر حنیف نقوی نے خاصی کوشش کی مگر تمام مباحث کو سمیٹنے کے بعد محض یہ رائے دینے میں کامیاب ہو سکے کہ ”فی الوقت یہ بتانا مشکل ہے کہ ان میں سے کون سی روایت صحیح ہے اور اس کا ماخذ کیا ہے۔“</p>
			<p>مولوی حبیب الرحمن خاں شروانی کے مرتبہ نکات الشعرا کے سنہ اشاعت کے بارے میں کسی حتمی نتیجے تک پہنچنے سے قبل مذکورہ بالا محقّقین کے بتائے ہوئے سنین کے مآخذ تک پہنچنا بے حد ضروری ہے۔ اس سلسلے میں جو مختلف سنین اب تک سامنے آئے ہیں وہ ۱۹۲۹ء، ۱۹۲۲ء، ۱۹۲۰ء اور ۱۹۱۹ء ہیں۔ ان سنین کے بیان کے حوالے سے راقم نے جب مآخذ کی تلاش شروع کی تو بہت سی باتیں واضح ہوتی چلی گئیں۔ راقم کی معلومات کے مطابق اس تذکرے کی اشاعت کا سنہ ۱۹۲۲ء سب سے پہلے رسالہ الناظر لکھنؤ نے لکھا۔ اس رسالے کی جنوری ۱۹۲۳ء کی اشاعت میں صفحہ اوّل سے قبل ایک صفحے کا اشتہار موجود ہے جس کا عنوان ”۱۹۲۲ء کی جدید کتابیں“ ہے۔ اس میں کل ۱۳ کتب کا اشتہار ہے۔ ”مطبوعاتِ انجمنِ ترقیِ اردو“ کے عنوان سے چار کتب کا تعارف بھی درج ہے۔ جس کے اوّل نمبر پر ہی لکھا ہے کہ: ”نکات الشعرا۔ یہ اردو شعرا کا تذکرہ میر تقی میرؔ کی تالیف ہے۔ شعرا اور ان کے کلام کے متعلق میرؔ صاحب کی رائیں اور زبان کے خاص نکات پڑھنے کے لائق ہیں“ آخر میں کتاب حاصل کرنے کے لیے ملنے کا پتا ”الناظر بک ایجنسی لکھنؤ“ درج ہے۔ اس کے علاوہ سہ ماہی اردواورنگ آباد کے جنوری ۱۹۲۲ء کے آخری صفحے اپریل ۱۹۲۲ء کے آخری صفحے، جولائی ۱۹۲۲ء میں فہرست کتب کے صفحہ نمبر ۴ اوراکتوبر ۱۹۲۲ء کے فہرست کتب کے صفحہ نمبر ۳ پر بھی اس کتاب کا اشتہار موجود ہے۔ مولوی حبیب الرحمن خاں شروانی کے مرتبہ نکات الشعرا کے سنہ اشاعت کے سلسلے میں ”نثار احمد فاروقی کا مذکورہ ۱۹۲۹ء والا بیان تو ان اشتہارات کی روشنی میں کلی طور پر غلط ثابت ہوتا ہے۔ رہا ۱۹۲۲ء والا بیان تو یہ سنہ سب سے پہلے ڈاکٹر محمود الٰہی نے ۱۹۷۲ئ میں لکھا۔ ڈاکٹر محمود الٰہی کا ماخذ سہ ماہی اردوکا اشتہار نہیں ہو سکتا کیونکہ اس رسالے کے جنوری ۱۹۲۲ء کے شمارے میں بھی اس تذکرے کا اشتہار موجود ہے جس کی وضاحت اوپر کے صفحات میں ہو چکی ہے۔ لہٰذا غالب امکان یہی ہے کہ ڈاکٹر محمود الٰہی نے الناظرلکھنؤ کے مذکورہ بالا عنوان ”۱۹۲۲ء کی جدید کتابیں“ کو بنیاد بنا کر اس تذکرے کا سنہ اشاعت ۱۹۲۲ء متعیّن کیا ہو۔ بعد میں ڈاکٹر حنیف نقوی نے ۱۹۷۶ئ میں، ڈاکٹر جمیل جالبی نے ۱۹۸۳ء میں، ڈاکٹر شہاب الدین ثاقب نے ۱۹۸۵ء میں، ڈاکٹر گیان چند جین نے ۱۹۹۰ء میں اور ڈاکٹر شازیہ عنبرین نے ۲۰۰۹ء میں ڈاکٹر محمود الٰہی کے متعیّن کردہ سنہِ اشاعت کو دہرایا ہے۔ حقیقت یہ ہے کہ مذکورہ بالا تمام محقّقین جنھوں نے نکات الشعرا کا سنہ اشاعت ۱۹۲۲ء قرار دیا ہے، ان سب سے سہو ہوا ہے۔ اس بارے میں ایک دلیل تو یہ ہے کہ جنوری ۱۹۲۱ء میں جب سہ ماہی اردوکا اجرا ہوا تو اس رسالے کے پہلے شمارے کے صفحہ نمبر ۱۶۶ کے بعد ”فہرست کتب“ کے عنوان سے انجمنِ ترقیِ اردو کی مطبوعات کی فہرست شائع کی گئی۔ اس فہرست کے چوتھے صفحے پر ادارے کی جانب سے نکات الشعراکا اشتہار چھپا جس میں لکھا ہے کہ ”یہ اردو شعرا کا تذکرہ میر تقی میرؔ کی تالیفات سے ہے۔ اس میں میرؔ صاحب کی رائے اور زبان کے بعض بعض نکات پڑھنے کے قابل ہیں۔ مولانا حبیب الرحمن خاں شروانی نے اس پر ایک ناقدانہ اور دلچسپ مقدمہ لکھا ہے۔“ اس کے علاوہ سہ ماہی اردواپریل ۱۹۲۱ء میں ”مطبوعات انجمن کی فہرست“ کے چوتھے صفحے پر اور اکتوبر ۱۹۲۱ء میں ”فہرست کتب“ کے چوتھے صفحے پر بھی یہ اشتہار موجود ہے۔ اس سے یہ بات تو پوری طرح واضح ہو جاتی ہے کہ مولوی حبیب الرحمن خاں شروانی کے مرتبہ نکات الشعرا کی اشاعت جنوری ۱۹۲۱ء سے قبل ہو چکی تھی۔ نسخۂ شروانی کا سنہ اشاعت ۱۹۲۰ء لکھنے والے محقّقین نے غالباً سہ ماہی اردو جنوری ۱۹۲۱ء کے اسی اشتہار کی بنیاد پر یہ بات کہی ہوگی۔ اس تذکرے کو ۱۹۲۰ء کی اشاعت قرار دینے میں سب سے پہلا نام عطاکاکوی کا ہے جنھوں نے ۱۹۶۸ء میں تین تذکریکے عنوان سے تذکرہ نکات الشعرا، تذکرہ ریختہ گویاں اور مخزن نکات کے تلخیصی ایڈیشن کے مقدمے میں یہ بات کہی۔ بعد میں ڈاکٹر فرمان فتح پوری نے ۱۹۷۲ء اور ڈاکٹر عبادت بریلوی نے ۱۹۸۰ء میں اسی سنہ کو دہرایا ہے۔ اس سنہ سے اختلاف کرتے ہوئے ڈاکٹر شہاب الدین ثاقب نے اپنی ایک تصنیف انجمن ترقی اردو ہند کی علمی اور ادبی خدماتمیں اس تذکرے کے سنہِ اشاعت کے بارے میں مزید تحقیق کرتے ہوئے لکھا کہ ”انجمنِ ترقیِ اردو کی سالانہ رپورٹ سے پتا چلتا ہے کہ یہ تذکرہ ۱۹۱۹ء میں شائع ہو چکا تھا“۔</p>
			<p>راقم نے اس سلسلے میں جب انجمنِ ترقیِ اردو ہند کی سالانہ رپورٹ کا مطالعہ کیا تو ۲۳۔ ۱۹۲۲ء کی رپورٹ میں مطبوعاتِ انجمن کی فہرست میں اس تذکرے کا اشتہار اور مختصر تعارف موجود ہے۔ ۱۹۲۱ء اور ۱۹۲۰ء کی سالانہ رپورٹ میں اس تذکرے کا کوئی ذکر نہیں البتہ ۱۹۱۹ء کی سالانہ رپورٹ میں ”اس سال مفصّلۂ ذیل کتب طبع ہوئیں“ کے عنوان سے انجمنِ ترقیِ اردو ہند کے تحت شائع ہونے والی چھے کتابوں کا تعارف پیش کیا گیا ہے۔ اس کے پانچویں نمبر پر میرؔ کے نکات الشعرا کا تعارف موجود ہے۔ سرورق کی پشت پر صفحہ ایک سے پہلے شائع ہونے والے اس تعارف میں مولوی عبدالحق نے لکھا کہ:</p>
			<blockquote>
				<p>یہ اردو شاعری کا تذکرہ استاد الشعرا میر تقی مرحوم کی تالیفات سے ہے۔ اس میں بعض ایسے شعرا کے حالات بھی ملیں گے جو عام طور پر معروف نہیں۔ نیز میرؔ کی رائیں اور زبان کے بعض بعض نکات پڑھنے کے قابل ہیں۔ مولانا حبیب الرحمن خاںصاحب شروانی صدر الصدور، امور مذہبی امور سرکار عالی و آنریری جوائنٹ سکریٹری آل انڈیا محمڈن ایجوکیشنل کانفرنس نے اس پر ایک ناقدانہ اور دلچسپ مقدمہ لکھا ہے۔</p>
			</blockquote>
			<p>مولوی عبدالحق کے بتائے ہوئے مذکورہ بالا سنہ کے بعد تو نکات الشعرا نسخۂ شروانی کی سنہِ اشاعت کی بحث ختم ہو جانی چاہیے تھی لیکن حیرت انگیز طور پر انجمنِ ترقیِ اردو ہند ۱۹۱۹ء کی سالانہ رپورٹ میں درج مذکورہ سنہ بھی درست نہیں۔ اس بارے میں راقم کی پہلی دلیل تو یہ ہے کہ اسی رپورٹ میں سرورق کے بعد اگلے صفحے پر جن تین کتابوں کا اشتہار ہے اس میں پہلے نمبر پرانتخاب کلام میرکا اشتہار موجود ہے۔ راقم نے انتخاب کلام میرکا پہلا ایڈیشن دیکھا ہے۔ یہ ایڈیشن انجمنِ ترقیِ اردو ہند، سلسلۂ مطبوعات نمبر ۲۳ کے تحت چھپا۔ انتخاب مطبع مسلم یونی ورسٹی، علی گڑھ سے شائع ہوا اور اس کے سرورق پر بڑے واضح طور پر سنہ اشاعت ۱۳۳۹ھ مطابق ۱۹۲۱ء درج ہے۔  جب کہ مولوی عبدالحق ۱۹۱۹ء کی رپورٹ میں ہی اس تصنیف کی اشاعت کا اعلان کر چکے ہیں جو کہ کلی طور پر غلط ثابت ہوتا ہے جب کہ دوسری اور اہم دلیل یہ ہے کہ اس تذکرے کے مرتب مولوی حبیب الرحمن خاں شروانی کا مطبوعہ ایک ایسا خط راقم کی نظروں سے گذرا جو انھوں نے مولوی عبدالحق کو لکھا تھا۔ اس خط میں انھوں نے تذکرہ نکات الشعرا کی بابت لکھا کہ: ”دو روز سے مروف الذہوب کے ترجموں کو دیکھ رہا ہوں۔ یہ داستانِ مصروفیت ہے۔ تاہم گوشہ خاطر نکات الشعرا کی طرف ہے۔ دل چاہتا ہے، عنقریب آپ کو اطلاع دوں کہ میں نے لکھنا شروع کر دیا ہے۔“ مولوی عبدالحق کو لکھے گئے اس خط کی تاریخ ”۲۴ شعبان المعظم ۱۳۳۸ھ“ ہے۔ سنہ عیسوی کے حساب سے یہ مئی ۱۹۲۰ء کا لکھا ہوا خط ہے لہٰذا اس بات میں تو کوئی شک کی گنجائش نہیں رہتی کہ اس وقت تک نکات الشعرا نسخۂ شروانی کی اشاعت نہیں ہوئی تھی۔ ۱۹۱۹ء کی سالانہ رپورٹ میں سہواً مولوی عبدالحق نے اس نسخے کو مطبوعہ لکھ دیا اور اسی کو بنیاد بنا کر ڈاکٹر شہاب الدین ثاقب نے ۱۹۹۰ء میں نکات الشعرا کو ۱۹۱۹ء کی تصنیف قرار دیا۔ اس سلسلے میں راقم کی تیسری دلیل یہ ہے کہ مولوی عبدالحق نے جب ۱۹۲۱ء میں سہ ماہی اردوکا اجرا کیا تو اس کے پہلے شمارے میں نکات الشعرا کے مرتب مولوی حبیب الرحمن خاں شروانی کا مقدمہ بھی شائع ہوا۔  اس سے قبل اس بات کی وضاحت ہو چکی ہے کہ اسی شمارے کی ”فہرست کتاب“ میں اس تذکرے کا اشتہار بھی شائع ہوا تھا لہٰذا ان تمام شواہد خصوصاً مولوی حبیب الرحمن خاں شروانی کے مطبوعہ خط کی بنیاد پر حتمی طور پر یہ بات کہی جا سکتی ہے کہ یہ تذکرہ پہلی بار مئی ۱۹۲۰ء تا دسمبر ۱۹۲۰ء کے درمیان کسی مہینے شائع ہوا۔ یہاں ایک اور اہم نکتے کی وضاحت ضروری ہے جس کی طرف اب تک کسی کی توجہ نہیں گئی۔ راقم نے جب مولوی حبیب الرحمن خاں شروانی کے مرتبہ نکات الشعراکے مقدمے کا مطالعہ کیا توکچھ ایسے نکات سامنے آئے جس کا ذکر بے حد ضروری ہے۔ یہ مقدمہ دوبار شائع ہوا۔ اوّل نکات الشعراکے ساتھ مقدمے کے طور پر اور دوم سہ ماہی اردو جنوری ۱۹۲۱ء میں۔ نکات الشعرامیں شامل مقدمہ کل ۳۴ صفحات پر مشتمل ہے جس کے صفحہ ۲۴ میں مقدمے کے بعد تذکرے میں شامل مختلف شعرا کے اشعار کا انتخاب درج ہے۔ اس کی بابت شروانی صاحب کا کہنا ہے کہ:</p>
			<blockquote>
				<p>میرؔ نے جن اشعار کو منتخب کر کے درجِ تذکرہ کیا ہے دل نہیں مانتا کہ ان کا نمونہ یہاں نہ دکھاؤں۔ اگرچہ شایقین تذکرہ میں پڑھنگے (پڑھیںگے) مگر قند مکرّر ہو تو لطف دوبالا ہو جاتا ہے۔</p>
			</blockquote>
			<p>صفحہ نمبر ۲۴ تا صفحہ ۳۴ اشعار کا نمونہ درج کرتے ہوے مرتّب نے صفحہ نمبر ۲۹ میں بیتاب کے اشعار کے نمونے کے طور پر ۹ اشعار دیے ہیں۔ راقم نے جب نکات الشعرا کے متن کا مطالعہ کیا تو بیتابؔ کے ذکر میں میر نے نمونۂ کلام کے طور پر صرف دو اشعار ہی لکھے ہیں۔ اصل فارسی متن میں صرف دو اشعار اور شروانی صاحب کے مقدمے میں ۹ اشعار دیکھ کر سخت تعجب ہوا لیکن اس مقدمے کے بغور جائزے کے بعد یہ بات سامنے آئی کہ مرتّب نے اس مقدمے میںبیتابؔ کا صرف ایک ہی شعر درج کیا ہے جو یہ ہے،</p>
			<blockquote>
				<verse>
					تڑپ کر مرگئی بلبل قفس میں
					پڑی تھی ہاے کس ظالم کے بس میں
				</verse>
			</blockquote>
			<p>	اس کے بعد کے آٹھ اشعار</p>
			<blockquote>
				<verse>
                    دل میں زاہد کے جو جنّت کی ہوا کی ہے ہوس
                    کوچۂ یار میں کیا سایۂ دیوار نہ تھا
                    رُو اگر دیجیے اس کو بھی تو کچھ عیب نہیں
                    آئنہ سے بھی گیا کیا دلِ حیراں میرا
                    ندیتا عیش کی خسرو کو فرصت قصرِشیریں میں
                    جو میں ہوتا تو جاے شیر جوے خوں رواں کرتا
                    خال گورے مکھ کا لیتا ہے مرے دلکو چرا
                    اِس نگر میں چاندنی راتونکو بھی پڑتے ہیں چور
                    اس ہوا میں رحم کر ساقی کہ بے جامِ شراب
                    دیکھ کر چھاتی بھری آتی ہے باراں کیطرف
                    مجنوں کی خوش نصیبی کرتی ہے داغ مجھکو
                    کیا عیش کر گیا ہے ظالم دیوانہ پن میں
                    دوبارہ زندگی کرنا مصیبت اس کو کہتے ہیں
                    پھر اٹھنا بیدماغوں کا قیامت اس کو کہتے ہیں
                    زنجیر میں زلفوں کے پھنس جانے کو کیا کہیے
                    کیا کام کیا دل نے دیوانے کو کیا کہیے				
				</verse>
			</blockquote>
			<p>جو سہواً بیتاب کے نام کے ساتھ درج ہو گئے ہیں، اصل میں بیتاب کے نہیں بلکہ انعام اللہ یقینؔ کے ہیں۔ اسی طرح کی غلطی اس مقدمے کے صفحہ نمبر ۳۱ میں بھی نظر آتی ہے۔ صفحہ نمبر ۳۰ میں میاں حسن علی شوقؔ کے اشعار کے نمونے کے طور پر شروانی صاحب نے دو اشعار درج کیے ہیں۔ ان میں سے ایک شعر تو شوقؔ کا ہی ہے جو یہ ہے:</p>
			<blockquote>
				<verse>
                    بجھے گی آتشِ دل ہم نے جانا تھا گھٹا آئی
                    ہواے ابر نے دونی ولے یہ آگ بھڑکائی				
				</verse>
			</blockquote>
			<p>جب کہ دوسرے شعر:</p>
			<blockquote>
				<verse>
                    ہر گلی میں گر پڑے ہیں مست ہو دیوار و در
                    ابر رحمت برستا ہے یا برستی ہے شراب				
				</verse>
			</blockquote>
			<p>کو مرتب نے سہواً شوقؔ سے منسوب کر دیا ہے۔ اصل میں یہ شعر رسواؔ کا ہے۔ ممکن ہے یہ غلطی کاتب سے ہوئی ہو کیونکہ یہی مقدمہ جب سہ ماہی اردو اورنگ آباد کے جنوری ۱۹۲۱ء کے شمارے میں شائع ہوا تو اس میں اس طرح کی کوئی غلطی نظر نہیں آتی۔ اس جائزے سے نکات الشعرا نسخۂ شروانی کے سنہ اشاعت کے بارے میں ایک اور اہم دلیل یہ دی جا سکتی ہے کہ غالباً جب یہ تذکرہ شائع ہوا ہوگا تو مرتب یا کاتب کی غلطی سے مقدمے میں مذکورہ بالا غلطیاں رہ گئی ہوں گی۔ اسی لیے مولوی عبدالحق نے شروانی صاحب کے اس مقدمے کی دوبارہ اشاعت کا اہتمام کیا ہوگا اور اس تذکرے کی اشاعت کے فوراً بعد جنوری ۱۹۲۱ء کے سہ ماہی اردو کی پہلی اشاعت میں ہی اس مقدمے کو دوبارہ شائع کر دیا تاکہ ان اغلاط کی تصحیح ہو سکے۔ راقم نے اس تذکرے کے سنہ اشاعت کا تعین کرتے ہوے مئی تا دسمبر ۱۹۲۰ء کا جو سنہ درج کیا ہے قوی امکان ہے کہ وہ سنہ بالکل درست ہے کیوں کہ تصحیح شدہ مقدمہ اس کے بعد ہی سہ ماہی اردو جنوری ۱۹۲۱ء میں دوبارہ شائع ہوا۔</p>
			<p>تذکرہ نکات الشعرا کو دوسری بار سنہ ۱۹۳۵ء میں مولوی عبدالحق نے مرتّب کیا۔ یہ ایڈیشن بھی انجمنِ ترقیِ اردو، اورنگ آباد سے شائع ہوا۔ ڈاکٹر معراج نیّرکے مطابق ”میر کی تالیف نکات الشعراکو انجمنِ ترقیِ اردو سلسلۂ مطبوعات کے نمبر ۲۶کے تحت ۱۹۳۵ء انجمن پریس سے ٹائپ میں طبع کرایا۔“ جب کہ اس تذکرے کے دوسرے ایڈیشن کے سرورق پر بڑے واضح الفاظ میں ”سلسلۂ مطبوعات انجمن ترقی اردو نمبر (۲۸) درج ہے۔ شروانی صاحب والے نسخے میں بھی سلسلۂ مطبوعات کا یہی نمبر درج ہے۔ نسخۂ شروانی خطِ نستعلیق میں ہے اور مولوی عبدالحق کا مرتبہ نسخہ ٹائپ شدہ ہے۔ ابتدائی چار صفحات میں شعرا کی فہرست حروف تہجّی کی ترتیب میں ہے۔ ڈاکٹر معراج نیّر نے ۱۹۳۵ء کی اس اشاعت کا حوالہ دیتے ہوے لکھا کہ ”مولوی عبدالحق نے اس تذکرے کے آغاز میں چار صفحات کا مقدمہ بھی تحریر کیا۔ ڈاکٹر شازیہ عنبرین نے بھی غالباً ۱۹۳۵ء والی اشاعت کو دیکھے بغیر یہ رائے دی کہ ”مختصر حواشی اور چار صفحات پر مشتمل مقدمے کے ساتھ مرتّب کر کے انجمنِ ترقیِ اردو، اورنگ آباد سے شائع کر دیا۔ مقدمے کے صفحات کی تعداد کے حوالے سے ڈاکٹر معراج نیّر اور ڈاکٹر شازیہ عنبرین کی بتائی ہوئی تعداد غلط ہے۔ درست صورتِ حال یہ ہے کہ اس ایڈیشن میں مولوی عبدالحق کا مقدمہ چار صفحات کا نہیں بلکہ آٹھ صفحات پر مشتمل ہے۔ البتہ انجمنِ ترقیِ اردو، پاکستان سے شائع ہونے والے ۱۹۷۹ء کے ایڈیشن میں یہی مقدمہ چار صفحات میں شائع ہوا۔ یہ نسخہ ٹائپ میں نہیں بلکہ خطِ نستعلیق میں کتابت شدہ ہے۔ دلچسپ بات یہ ہے کہ ڈاکٹر شازیہ عنبرین نے اس نسخے کی بابت یہ بھی کہا کہ مولوی عبدالحق نے اس نسخے میں ”اشاریہ کا التزام نہیں کیا“ جب کہ ۱۹۳۵ء کے اس نسخے میں ترقیمے کے بعد صفحہ نمبر ۱۸۱ تا ۱۸۹ تک ”اشاریہ“ بھی موجود ہے۔ ڈاکٹر شازیہ عنبرین کے حوالے سے ۱۹۳۵ء والے نسخے کو نہ دیکھنے کا ایک ثبوت یہ بھی ہے کہ مولوی عبدالحق پر لکھے گئے پی ایچ ڈی کے اس مقالے میں ”تصانیف و تالیف باباے اردو مولوی عبدالحق“ کے عنوان سے انھوں نے تین صفحات کی ایک فہرست پیش کی ہے جس میں صرف مولوی صاحب کی وفات کے بعد شائع ہونے والے ۱۹۷۹ء کے ایڈیشن کا ہی حوالہ ہے، ۱۹۳۵ء کا نہیں۔ اس کے علاوہ اس مقالے کی کتابیات میں بھی صرف ڈاکٹر محمود الٰہی کی مرتبہ ۱۹۷۲ء والے ایڈیشن کا حوالہ درج ہے، کسی اور ایڈیشن کا نہیں۔ اس کے باوجود انھوں نے اسی مقالے میں متعدد بار مولوی عبدالحق کے ۱۹۳۵ء والے مقدمے کے صفحہ نمبر ۵، ۶اور ۸ کا حوالہ تو استعمال کیا لیکن یہ نہیں بتایا کہ یہ حوالے انھوں نے کہاں سے لیے۔ دراصل یہ تمام حوالے وہی ہیں جو قاضی عبدالودود نے اپنے مقالے عبدالحق بحیثیت محقّق کی بحث کے دوران درج کیے تھے، ڈاکٹر شازیہ عنبرین نے قاضی عبدالودود کا حوالہ دیے بغیر ان کو اس طرح نقل کیا ہے جیسے یہ تمام حوالے انھوں نے خود دیکھے ہوں۔ لطف کی بات یہ ہے کہ چار صفحات والا مقدمہ جو انجمنِ ترقیِ اردو پاکستان سے شائع ہوا تھا، فاضل مصنفہ نے اسے اورنگ آباد کی اشاعت قرار دے ڈالا۔</p>
			<p>مولوی عبدالحق کے مرتبہ ۱۹۳۵ء کے نسخے میںچار صفحات کی فہرست آٹھ صفحے کا مقدمہ اور پھر فارسی متن کا آغاز ہوتا ہے۔ تذکرے کے آغاز میں صفحہ نمبر ایک پر ”تمہید“ اور صفحہ نمبر ۲ تا ۱۷۸ اصل تذکرہ ہے۔ اس کے اگلے صفحے پر خاتمہ اور صفحہ نمبر ۱۸۰ میں ترقیمہ لکھا ہوا ہے۔ سب سے آخر میں صفحہ نمبر ۱۸۱ تا ۱۸۹ پر مولوی عبدالحق نے اشاریہ بھی مرتب کیا ہے جس میں اس تذکرے کے تمام اشخاص، مقامات، نظموں کے عنوانات، تصانیف اور تاریخی واقعات کا اندراج ایک ساتھ کر دیا گیا ہے۔</p>
			<p>نسخۂ شروانی اور نسخۂ انجمن کو ایک عرصے تک ایک ہی نسخہ سمجھا جاتا رہا۔ ڈاکٹر محمود الٰہی نے ان دونوں نسخوں کی بابت لکھا کہ:</p>
			<blockquote>
				<p>اس کے قلمی نسخے تعجب خیز حد تک کمیاب ہیں [...] شروانی مرحوم کے مقدمے میں اس بات کا کوئی اشارہ نہیں ملتا کہ یہ نسخہ انجمن کو کہاں سے ملا تھا اور اس کی کتابت کب اور کہاں ہوئی تھی۔ مولوی عبدالحق نے اپنے مقدمے میں نسخے کی تفصیل دی ہے لیکن قرائن سے معلوم ہوتا ہے کہ دونوں اشاعتوں کا متن ایک ہی خطی نسخے پر مبنی ہے۔ نامکمل اور مبہم عبارتیں بھی دونوں میں مماثل ہیں۔ کہیں کہیں ایسے اختلافات ضرور ملتے ہیں جن سے شبہ ہوتا ہے کہ دونوں اشاعتوں کا متن دو مختلف خطی نسخوں پر مبنی ہے لیکن یہ اختلافات الفاظ کے حذف و اضافہ تک محدود ہیں جنھیں سہو کتابت پر بھی محمول کیا جا سکتا ہے۔</p>
			</blockquote>
			<p>شبہے کا اظہار کرنے کے باوجود ڈاکٹر محمود الٰہی نسخۂ شروانی اور نسخۂ عبدالحق کو دوخطی نسخہ ماننے کے لیے تیار نہیں۔ ابتدا میں ڈاکٹر حنیف نقوی کی بھی یہی رائے تھی۔ انھوں نے اپنے پی ایچ ڈی کے مقالے میں لکھا کہ ”باہمی مقابلے کے بعد یہ حقیقت واضح ہو جاتی ہے کہ نواب صدر یار جنگ کے سامنے کوئی دوسرا نسخہ موجود نہ تھا“  لیکن جلد ہی انھیں اپنی غلطی کا احساس ہو گیا اور اپنے ایک اور مقالے میں انھوں نے لکھا کہ ”مزید تحقیق سے معلوم ہوا کہ حقیقت اس سے یکسر مختلف ہے۔“ ان کی رائے میں تبدیلی کی وجہ انجمنِ ترقیِ اردو ہند کی سالانہ رپورٹ تھی۔ یہ رپورٹ ۱۹۱۸ء کی تھی۔ ڈاکٹر حنیف نقوی نے اُس رپورٹ کی بنیاد پر یہ بتایا کہ ”نسخۂ انجمن انھیں (مولوی عبدالحق) ۱۹۱۸ء میں یا اس سے کچھ پہلے دستیاب ہوا تھا۔“ حقائق یہی ہیں کہ نسخہ انجمن کی دریافت ۱۹۱۸ء ہی میں ہوئی۔ مولوی عبدالحق کو جب یہ نسخہ ملا تو انھوں نے اس کی اشاعت کا ارادہ کیا۔ اس دوران ان کے علم میں یہ بات آئی کہ اس تذکرے کا ایک نسخہ مولانا حبیب الرحمن خاں شروانی کے کتب خانے میں بھی ہے۔ چنانچہ انھوں نے اس تذکرے کی اشاعت کا ارادہ وقتی طور پر ملتوی کر دیا لیکن دسمبر ۱۹۱۸ء میں مسلم ایجوکیشنل کانفرنس کے اجلاس منعقدہ سورت کے موقع پر انجمنِ ترقیِ اردو کے سیکریٹری کی حیثیت سے اس کی سالانہ رپورٹ میں اس تذکرے کی اشاعت اور التوا کا اعلان ان الفاظ میں کیا کہ:</p>
			<blockquote>
				<p>حال ہی میں انجمن کو فخر شعراے اردو، میر تقی میر کے تذکرہ شعراے ہندی یعنی نکات الشعراکا ایک قلمی نسخہ دستیاب ہوا ہے۔ یہ ایک نایاب کتاب ہے اور خاص وجوہ سے بہت قابل قدر ہے۔ یہ تذکرہ اسی سال چھپ کر شائع ہو جاتا لیکن اتفاق سے یہ معلوم ہوا کہ اس کا ایک نسخہ جناب مولوی حبیب الرحمن خاں شروانی کے کتب خانے میں بھی ہے۔ اس لیے یہ مناسب معلوم ہوا کہ دونوں نسخوں کی مطابقت کے بعد شائع کیا جائے۔ مولانا ممدوح نے اپنی عنایت سے یہ نسخہ مستعار دینے کا وعدہ فرمایا ہے۔ اس لیے آئندہ سال ضرور طبع ہو جائے گی۔</p>
			</blockquote>
			<p>مولوی عبدالحق کی خواہش یہ ضرور تھی کہ دونوں نسخوں کا تقابل کر کے نکات الشعرا کو صحتِ متن کے اصولوں کے مطابق شائع کیا جائے لیکن بوجوہ ان کی یہ خواہش پوری نہ ہو سکی۔ حبیب الرحمن خاں شروانی نے اپنے نسخے کو علاحدہ ہی شائع کیا۔ انجمنِ ترقیِ اردو ہند ۱۹۱۸ء کی سالانہ رپورٹ سے ایک بات تو پوری طرح واضح ہو جاتی ہے کہ اس تذکرے کی اوّلین اشاعت ۱۹۲۰ء سے قبل اس تذکرے کے کم از کم دو قلمی نسخے تو منظرِعام پر آچکے تھے لہٰذا ڈاکٹر محمود الٰہی اور ڈاکٹر شہاب الدین ثاقب کا کہنا کہ ”دونوں اشاعتوں کامتن ایک ہی نسخے پر مبنی ہے۔“ غلط ثابت ہوتا ہے۔ نسخۂ شروانی میں ترقیمہ نہیں اور نہ ہی شروانی صاحب نے اپنے مقدمے میں یہ وضاحت کی ہے کہ انھیں یہ نسخہ کہاں سے ملا؛ جب کہ نسخۂ عبدالحق میں ترقیمہ موجود ہے جس سے پتا چلتا ہے کہ یہ نسخہ عبدالولی عزلتؔ کی فرمائش پر تحریر کیا گیا۔ ڈاکٹر عبادت بریلوی نے نسخۂ انجمن کو بنیاد بنا کر جب اس تذکرے کو مرتّب کیا تو ترقیمے میں کاتب کا نام سہواً ”سیّد عبدالحی“ درج کر دیا۔ بعد میں ڈاکٹر معراج نیّر نے اسی غلطی کو دہرایا ہے۔ مولوی عبدالحق کے مرتّبہ نکات الشعرا کے ترقیمے میں کاتب کا نام بڑے واضح طور پر ”سید عبدالنبی سید محمود ابن میر محمد رضا اصفہانی“ درج ہے۔ بقول ڈاکٹر حنیف نقوی ”یہ نسخہ صحیح و سالم حالت میں انجمنِ ترقیِ اردو ہند، دہلی کے کتب خانے میں موجود ہے۔ کتب خانے کی فہرستِ مخطوطات میں اس کا نمبر ۹۲۰ ہے۔“ نسخۂ شروانی اور نسخۂ انجمن کو ڈاکٹر حنیف نقوی نے اپنے پی ایچ ڈی کے مقالے میں ایک ہی نسخہ قرار دیا تھا لیکن مزید تحقیق کے بعد یہ بات سامنے آئی کہ ”مولانا حبیب الرحمن خاں شروانی نے نکات الشعرا کا اوّلین ایڈیشن جس قلمی نسخے کی بنیاد پر شائع کیا تھا، وہ سوئِ اتفاق ضائع ہو چکا ہے۔“ اوّلین نسخے کے بارے میں کہا جاتا ہے کہ شروانی صاحب کی ملکیت تھا، لیکن اس بات کا ثبوت کہیں نہیں ملتا۔ کتب خانہ حبیب گنج کی قلمی فہرست سے بھی اس کی تصدیق نہیں ہوتی۔ یہ پوراکتب خانہ بعد میں مولانا آزاد لائبریری مسلم یونی ورسٹی، علی گڑھ کی تحویل میں دے دیا گیا تھا۔ ڈاکٹر حنیف نقوی نے اس نسخے کی بابت لکھا کہ:</p>
			<blockquote>
				<p>یہ نسخہ فی الواقع مولانا حبیب الرحمن خاں کی ملکیت نہیں تھا۔ نظامی پریس بدایوں کے موجودہ مالک جناب جمال الدین مونس نے چند سال قبل ایک ملاقات کے دوران راقم السطور کو بتایا تھا کہ اس کے اصل مالک بدایوں کے ایک علم دوست بزرگ خاں بہادر رضی الدین بسمل (متوفی ۱۵ اپریل ۱۹۲۵ئ) تھے۔ شروانی صاحب نے ان سے یہ نسخہ عاریتاً حاصل کر کے انجمنِ ترقیِ اردو کے لیے اس کی اشاعت کا اہتمام کیا تھا۔ پریس کاپی کے وقت یہ اصل نسخہ نظامی پریس میں موجود تھا اور چند برسوں کے بعد وہیں دوسرے متعدّد مخطوطات و مسوّدات کے ساتھ ضائع ہو گیا۔</p>
			</blockquote>
			<p>مولوی عبدالحق کے مرتبہ نسخے کے ترقیمے سے یہ بات بھی سامنے آتی ہے کہ یہ نسخہ میر کی اس تصنیف کے صرف سات برس بعد رقم کیا گیا۔ کاتب عبدالنبی ابن سید محمد نے اس کی تاریخ درج کرتے ہوے لکھا کہ ”تحریر فی التاریخ بعد ہم شہر رمضان المبارک ۱۱۷۲ھ یک ہزار و یک صد و ہفتاد و دوسن الہجرۃ النبی صلّی اللہ علیہ وآلہٖ وسلّم۔“  دونوں نسخوں میں شعرا کی تعداد بھی برابر ہے۔ گارساں دتاسی نے اس تذکرے کے شعرا کی تعداد کے حوالے سے لکھا کہ ”تقریباً سو شاعروں کا ذکر ہے۔“ اسپرنگر نے بھی اس حوالے سے دتاسی کے جملے کو ہی دہرایا ہے۔ مولانا محمد حسین آزادؔ نے آب حیات میں مبالغہ آرائی کرتے ہوے شعرا کی تعداد ایک ہزار بتائی ہے۔ ڈاکٹر سید عبداللہ نے بھی لکھا کہ ”ان کی تعداد تقریباً ۱۰۰ ہے۔ ڈاکٹر معراج نیّرکے مطابق ”اس تذکرے میں میرؔ سمیت ۱۰۱ شاعروں کا ذکر ہے۔“ جب کہ ڈاکٹر فرمان فتح پوری نے نگار، تذکروں کا تذکرہ نمبر میں شعرا کی تعداد ۱۰۰ درج کی ہے۔</p>
			<p>نکات الشعراکی اشاعت سے قبل گارساں دتاسی، اسپرنگر اور مولانا آزادؔ کا شعرا کی درست تعداد نہ بتانا تو سمجھ میں آتا ہے لیکن ڈاکٹر سید عبداللہ کے مذکورہ بالا بیان سے ۷ برس قبل مولوی عبدالحق نے اور ۲۲ برس قبل مولوی حبیب الرحمن خاں شروانی نے اس کے بعدنگار کی اس خاص اشاعت سے ۳۰ برس قبل مولوی عبدالحق نے اور ۴۵ برس قبل مولوی حبیب الرحمن خاں شروانی نے اور ڈاکٹر معراج نیّر کے پی ایچ ڈی کے مقالے کی اشاعت سے تقریباً ۶۰ برس قبل مولوی عبدالحق نے اور ۷۶ برس قبل مولوی حبیب الرحمن خاں شروانی نے انجمنِ ترقیِ اردو، اورنگ آباد کے زیرِاہتمام اس تذکرے کو اپنے اپنے مقدمے کے ساتھ بڑے اہتمام سے شائع کیا۔ کتاب اور صاحبِ کتاب بھی کوئی معمولی شخصیت نہیں، ”میر تقی میر“ ہیں۔ پھر بھی اس قسم کا سہو ہونا ناقابلِ فہم ہے۔</p>
			<p>شعرا کی تعداد کے بارے میں مذکورہ بالا تمام بیانات درست نہیں۔ نسخۂ شروانی اور نسخۂ انجمن دونوں میں شعرا کی کل تعداد ۱۰۳ ہے۔ جب کہ نسخۂ پیرس میں ایک شاعر عطابیگ ضیاؔ کا حال دوسرے نسخوں کی بہ نسبت زیادہ ہے۔ اس طرح ان تینوں نسخوں کے شعرا کی کل تعداد میر سمیت ۱۰۴ ہو جاتی ہے۔ نسخۂ انجمن میں موجود جن شعرا کو ڈاکٹر فرمان فتح پوری نے نگار کی فہرست میں شامل نہیں کیا ان میں اشرف الدین علی خاں پیامؔ، میر محتشم علی خاں حشمتؔ اور عاجزؔ کے نام شامل ہیں۔ میر نے اپنے تذکرے میں پیامؔ کو فارسی کا مقبول اور ریختہ کا صاحبِ دیوان شاعر قرار دیا ہے۔ حشمتؔ کے بارے میں لکھا کہ ”سید صحیح النسب بود۔ سپاہی عمدہ روزگار شاعرِ خوب فارسی و ریختہ فہمیدہ، سنہجیدہ، باہمہ بعجز و انکسار پیش می آید“ اور عاجز کو میاں کمترین کا شاگرد قرار دیتے ہوئے یہ بھی لکھا کہ ”شخصے لوطی است۔“ اس طرح ہمیں اس دور کے مزاج اور مذاق کا پوری طرح اندازہ ہو جاتا ہے۔ اس تینوں شعرا کو نگار کی فہرست سے حذف کرنے کے علاوہ ڈاکٹر فرمان فتح پوری نے اسی فہرست کے اکتیسویں نمبرپر حسیبؔ کا ذکر کرتے ہوئے ان کے تخلص کے آگے پورا نام محتشم علی لکھا ہے۔ کیونکہ حسیبؔ کے فوراً بعد فہرست میں محتشم علی حشمتؔ کا نام شامل ہے۔ لہٰذا ممکن ہے کہ سہو کاتب سے یہ نام حسیبؔ کے ساتھ درج ہو گیا ہو۔ جب کہ نکات الشعرا میں میرؔ نے بڑے واضح الفاظ میں حسیبؔ کے ضمن میں لکھا کہ ”احوالش معلوم نیست“ بلکہ حسیبؔ کا تو پورا نام تک اس تذکرے میں درج نہیں۔ اس کے علاوہ میر محتشم علی خاں حشمتؔ کا ذکر سطور بالا میں کیا جا چکا ہے۔ نگار تذکروں کا تذکرہ نمبر کی اشاعت کے ۸برس بعد ڈاکٹر فرمان فتح پوری نے شعراے اردو کے تذکرے اور تذکرہ نگارینامی جو کتاب لکھی اس میں اس تذکرے کے حوالے سے شعرا کی درست تعداد تو بتا دی لیکن مذکورہ بالا غلطیوں کے اصلاح کی کوئی کوشش نہیں کی۔</p>
			<p>مولوی عبدالحق کے مرتّبہ نکات الشعرا کی دوسری اشاعت کے ۲۷ برس بعد ۱۹۶۲ء میں اس تذکرے کا اردو ترجمہ ایم کے فاطمی نے اپنے مقدمے کے ساتھ دانش محل لکھنؤ سے شائع کیا۔ فارسی اور اردو متون کے بغور جائزے سے اس ترجمے کی کچھ خامیاں بھی سامنے آتی ہیں۔ ۱۹۶۳ء میں ایس ایم شاہ نے بھی نکات الشعرا کا اردو ترجمہ کیا اور اس پر ایک مقدمہ بھی لکھا۔ یہ ترجمہ ہنوز غیرمطبوعہ ہے اور اس کا ٹائپ شدہ مسوّدہ کراچی یونی ورسٹی کے کتب خانے میں موجود ہے۔ نومبر ۱۹۶۸ء میں تین تذکرے کے عنوان سے پروفیسر عطا الرحمن عطاکاکوی نے نکات الشعرا، مخزن نکات اور تذکرہ گردیزی کے تراجم کو اردو میں منتقل کر کے ایک ساتھ شائع کیا۔ یہ ان تینوں تذکروں کا تلخیصی ایڈیشن ہے۔ اس میں تینوں تذکرے کے اشعار محذوف کر کے صرف تراجم کو شائع کیا گیا ہے۔ اس میں بعض شعرا کے تراجم بھی مکمل نہیں۔ سرورق کے بعد ”عرضِ مرتّب“ کے عنوان سے چار صفحے کا مقدمہ ہے۔ اس کے بعد صفحہ نمبر ۷ تا ۱۱ شعرا کی فہرست ہے اور صفحہ نمبر ۱۲ سے تذکرے کا آغاز ہے۔ تینوں تذکروں کے ۱۷۲ شعرا کا احوال عطاکاکوی نے ۱۱۲ صفحات میں پیش کیا ہے۔ اسی لیے کہیں کہیں اصل فارسی متن کے مکمل حصّے نہیںملتے۔ اکثر شعرا کے تراجم کو مختصر کر کے مرتّب نے اپنی دانست میں غیرضروری حصّے، حذف کر دیے ہیں۔ آخر میں آٹھ صفحات پر مشتمل مختصر تعلیقات بھی درج کی گئی ہے۔ لیکن یہ حصّہ بھی نامکمّل ہے اور معلومات کے بیان میں تشنگی نظر آتی ہے۔</p>
			<p>نکات الشعراکا ایک اور قلمی نسخہ پیرس کے کتب خانے میں بھی موجود ہے۔  اس میں اصلاً کل اٹھاون اوراق یا ایک سو سولہ صفحات تھے۔ موجودہ نسخے سے ورق نمبر ۲ غائب ہے۔ اس طرح اب اس کے اوراق کی تعداد ستاون رہ گئی ہے۔ بقول ڈاکٹر محمود الٰہی ”پہلے ورق کا بالائی حصّہ ضائع ہو گیا ہے...مگر اس کی وجہ سے کتاب کا متن متاثر نہیں ہوا۔ اس ورق کے پہلے صفحے پر کتاب کی شناخت اور ملکیت سے متعلق دو تحریریں ملتی ہیں۔ ”ایک ناقص اور ایک نامکمل“ ۔ گمان ہے کہ پہلی عبارت کے دریدہ حصے میں کتاب کے مصنف کا نام رہا ہوگا۔ اس سے اگلی سطر میں ”تلمیذ قدوۂ اہل معانی سراج الدین علی خاں صاحب آرزوؔ“ لکھا ہوا ہے۔ دوسری عبارت سے اس کتاب کی ملکیت ظاہر ہوتی ہے۔ عبارت کے مطابق ”ایں کتاب تذکرۂ میر را حاجی میر محمد قبلہ بمیر گوہر علی مرحمت نمود، بتاریخ بست یکم ماہ شعبان ۱۲۱۴ھ (۱۷۹۹ئ) کہ از گجرات آمدہ بودند“ اس نسخے کے آخر میں بھی ترقیمہ ہے۔ جس میں لکھا ہے ”بتاریخ ہفدہم شہر شوال روز چہار شنبہ ۱۱۷۸ہجری (۱۷۶۵ئ) دربندر سورت بموجب خواہش جمیع دوستاں بہ اتمام رسید“، اس سے اندازہ ہوتا ہے کہ یہ نسخہ مولوی عبدالحق والے نسخے کے ۶ برس بعد رقم کیا گیا۔ نسخۂ عبدالحق، سید عبدالولی عزلتؔ کی فرمائش پر لکھا گیا۔ عزلتؔ کے بارے میں میرؔ نے اپنے تذکرے میں لکھا کہ ”عزلت تخلص از سورت اند“ ۔ عزلتؔ کا تعلق سورت سے اور نسخۂ پیرس کے ترقیمے کے سورت سے تعلق کی بنیاد پر ڈاکٹر محمود الٰہی کا یہ کہنا درست معلوم ہوتا ہے کہ ”نسخۂ پیرس کی کتابت کے سلسلے میں عزلتؔ کا تعاون و مشورہ شامل رہا ہوگا“ ۔</p>
			<p>اس نسخے کے صفحہ نمبر ۲ سے اصل تذکرے کا آغاز ہوتا ہے۔ ابتدائیہ کے بعد امیرخسروؔ کے ترجمے سے تذکرہ شروع ہوتا ہے۔ دوسرا ورق یعنی صفحہ نمبر ۳ اور ۴ غائب ہیں۔ ”درمیان سے ورق غائب ہو جانے کی وجہ سے امیر خسروؔ اور مرزا مظہرؔ کے تراجم کو جزوی نقصان اوربیدلؔ، آرزوؔ اور مرزا معز کے تراجم یکسر تلف ہو گئے ہیں“  اس کے بعد ورق نمبر ۵ سے ۵۸ یعنی کتاب کے آخر تک اوراق مسلسل ہیں۔ نسخۂ انجمن میں شعرا کی تعداد ۱۰۳ ہے جب کہ نسخۂ پیرس میں کل ”۷۷ شعرا کو جگہ ملی“ ۔ کاتب نے دکن کے اکثر شعرا کا ذکر یہ کہہ کرحذف کر دیا ہے کہ:</p>
			<blockquote>
				<p>واکثر مذکور شعراے متقدمین وآیہ یتبِعُہمُ الغاؤن درشانِ شاست۔ مؤلف ایں تذکرہ اذکارِ شاں را معہ شعر ہاے پرپوچ لایعنی نوشتہ بود، چوں کاتب را تصدیع بود، اوقاتِ عزیز، چو درا ضائع نہ نمود و بہمیں احمد گجراتی و قاسم گجلاتی اکتفا نمود۔ بقول قدیم مشتے نمونۂ خروار۔</p>
			</blockquote>
			<p>ڈاکٹر حنیف نقوی کے مطابق ”اس تحفیف کی زد میں کل اکیس شاعر آئے ہیں“ ۔ ڈاکٹر محمود الٰہی نے حذف شدہ شعرا کی جو فہرست فراہم کی ہے ان میں ”شعوریؔ، فضلیؔ، صبائیؔ احمد آبادی، محمودؔ، سالکؔ، ملکؔ، لطفیؔ، فخریؔ، ہاشمؔ، ہاتفیؔ، اشرفؔ، غواصیؔ، خوشنودؔ، جعفرؔ، عبدالرحیم، عبدالبر، عزیز اللہ، سعدیؔ، بیچارہؔ، حسنہ، مرزا داؤد، خواجم قلی خاں، میر گھاسیؔ اور عشّاقؔ“ کے نام ملتے ہیں۔ ان شعرا کی کل تعداد ۲۴ بنتی ہے۔ وہ تین شعرا جنھیں ڈاکٹر محمود الٰہی نے اپنی حذف شدہ فہرست میں شامل کیا، ان کی بابت ڈاکٹر حنیف نقوی کا کہنا ہے کہ، ”جن شعرا کی اس نسخے سے غیرحاضری سہو کا نتیجہ معلوم ہوتی ہے، ان میں خواجم قلی خاں موزوںؔ، عاجزؔ (مجہول الاسم) اور میر گھاسیؔ شامل ہیں۔“</p>
			<p>جب کہ درست صورت یہ ہے کہ کاتب غالباً ان تین شعرا میں سے اس فہرست میں عشّاقؔ یا عاجزؔکے ترجمے کو رقم کرنا چاہتا تھا۔ اس کا ایک ثبوت یہ ہے کہ کاتب نے عاجزؔکے بیان میں سہواً عشّاقؔ کا حال درج کر دیا ہے۔ ڈاکٹر حنیف نقوی نے اپنے ایک مضمون میں عشّاقؔ کے بجائے مشتاقؔ لکھا ہے۔ نکات الشعرا کے تمام نسخوں کے ۱۰۴ شعرا میں مشتاقؔ نام کے کسی شاعر کا ترجمہ میرؔ نے نہیں لکھا۔ لہٰذا مشتاقؔ کے بجائے عشّاقؔ ہی مراد لینا چاہیے۔ ڈاکٹر محمود الٰہی نے بھی حذف شدہ شعرا کی فہرست میںعشاقؔ کو شامل کیا ہے، عاجزؔ کو نہیں۔ اصل نسخے میں کیونکہ یہ ان تینوں شعرا کی ترتیب آگے پیچھے ہے اس لیے کاتب سے یہ سہو ہوا۔ اس کے علاوہ میر محمد باقر حزیںؔ کا نام بھی سہواً میر محمد علی باقر حزیں درج ہو گیا ہے۔ اس نسخے کا دوسرا ورق نہ ہونے کی وجہ سے ”عبدالقادر بیدلؔ، سراج الدین علی خاں آرزوؔ اور مرزا معز فطرت موسوی کے ترجمے بھی معدوم ہو گئے ہیں“ اس طرح کل ۲۷ شعرا کا ذکر نسخۂ پیرس میں نہیں کیا گیا۔ ”اس نسخے میں ایک شاعر عطا بیگ ضیاؔ کا حال دوسرے نسخوں کی بہ نسبت زیادہ ہے“ اس طرح نسخۂ پیرس میں شعرا کی کل تعداد ۷۷ ہو گئی ہے۔ وہ ۲۷شعرا جو اس نسخے میں شامل نہ ہو سکے، ان کو ملاکر شعرا کی کل تعداد ۱۰۴ بنتی ہے جب کہ اس سے قبل کے متداول نسخوں میں یہ تعداد ۱۰۳ہے۔ شاعروں کی فہرست سے بعض ناموں کو حذف کرنے کے ساتھ ساتھ اس نسخے میں انتخاب اشعار میں بھی تخفیف اور اضافے کی مثالیں ملتی ہیں۔ شعرا کے ترجمے میں بھی ترمیم اور تصرف جابجا نظر آتا ہے۔ اس حوالے سے ڈاکٹر حنیف نقوی نے بڑی عرق ریزی سے مولوی عبدالحق کی مرتبہ نسخۂ انجمن اور نسخۂ پیرس کے مختلف حصّوں کا موازنہ کیا ہے وہ کہتے ہیں کہ ”مقدار کلام کا یہ عمومی اور بیّن فرق تحقیق متن کے نقطۂ نظر سے غیرمعمولی اہمیت کا حامل ہے۔“اس بات کا اندازہ انجمن ترقیِ اردو، پاکستان کی طرف سے شائع ہونے والے نکات الشعراکے ۱۹۷۹ء والے ایڈیشن سے پوری طرح لگایا جا سکتا ہے۔ اس نسخے میں مولوی عبدالحق والے نسخے کی دوبارہ اشاعت کے ساتھ ساتھ نسخۂ پیرس کے اختلافِ متن اور اضافی اشعار کو بھی شاملِ اشاعت کیا گیا ہے۔ اس سے قبل ڈاکٹر محمود الٰہی تمام اضافی اشعار کو نسخۂ پیرس کی تدوین کے دوران شعرا کے تراجم کے ساتھ یکجا کر چکے تھے۔ حیرت کی بات یہ ہے کہ۱۹۷۹ء والے نسخے کے سرورق یا پچھلے صفحے پر اس بات کا کوئی اشارہ نہیں کیا گیا کہ حواشی اور تعلیقات میں اختلافِ متن کی نشان دہی کس نے کی البتہ فہرستِ شعرا کے اختتام پر ”اختلافِ متن بمقابلہ نسخۂ پیرس“ کے عنوان سے مرتّب کا نام ڈاکٹر معین الدین عقیل درج ہے۔ اس نسخے کا بغور جائزہ لینے سے ایسا محسوس ہوتا ہے کہ انجمن ترقیِ اردو کے زیراہتمام اس نسخے کو انتہائی عجلت میں شائع کیا گیا ہے۔ یہ نسخہ انجمن کے سلسلۂ مطبوعات نمبر ۴۲۱کے تحت شائع ہوا۔ سرورق کے بعد والے صفحے پر ادارے کی جانب سے اس تذکرے کی طباعت کے متعلق بعض غلط معلومات درج کی گئیں۔ مثلاً اس نسخے کو اشاعتِ ثانی قرار دیا جب کہ یہ نسخہ انجمن ترقیِ اردو کے تحت شائع ہونے والا تیسرا ایڈیشن ہے۔ اس کے علاوہ اسی صفحے میں ۱۹۳۵ء کی مرتبہ مولوی عبدالحق والے نسخے کو اشاعتِ اول قرار دیا گیا ہے۔ جب کہ اس سے قبل اس بات کی وضاحت ہو چکی ہے کہ اس تذکرے کا اولین ایڈیشن مولوی حبیب الرحمن خاں شروانی نے مرتب کیا۔ ۱۹۷۹ء والے ایڈیشن کے صفحہ نمبر ۱۶۲ تا ۱۹۲ تک ڈاکٹر معین الدین عقیل نے نسخۂ انجمن اور نسخۂ پیرس کا مقابلہ کر کے شعرا کے ترجمے میں ترمیم و تصرّف اور مختلف عبارتوں میں حذف اور اضافے کی مثالیں پیش کی ہیں۔ اس کے علاوہ انتخابِ کلام میں بھی حذف و اضافے کے متعدد نمونے یہاں درج کیے گئے ہیں۔ ڈاکٹر حنیف نقوی کے مطابق:</p>
			<blockquote>
				<p>نسخۂ پیرس میں جن شعرا کے کلام کی مقدار نسخۂ انجمن کی بہ نسبت کم ہے ان میں محمد حسین کلیم، سجاد اکبر آبادی، محمدمحسنہ اور خود مولّفِ تذکرہ بطور خاص قابل ذکر ہیں۔ نسخۂ انجمن میں ان شعرا کے اشعار کی تعداد علی الترتیب چھیاسٹھ، ایک سو سترہ، بتیس اور دوسو سینتالیس ہے۔ نسخۂ پیرس کے کاتب نے ان میں سے کلیم کے اڑتالیس، سجاد کے ستتر، محسنہ کے سترہ اور میر کے ایک سو پچاس شعر نقل کیے ہیں۔</p>
			</blockquote>
			<p>اس سے اندازہ ہوتا ہے کہ کاتب نے جس کسی کی فرمائش پر بھی یہ تذکرہ لکھا اس میں صرف اس کے پسند کے اشعار ہی درج کیے ہیں۔ دلچسپ بات یہ ہے کہ:</p>
			<blockquote>
				<p>نسخۂ انجمن کے مقابلے میں اس نسخے میں مظہر کے کلام میں ایک غزل کے چار شعر، ناجی کے کلام میں پانچ اشعار کی ایک مکمل غزل اور یکرنگ کے کلام میں چھ غزلوں کے نو متفرق اشعار زائد ہیں... عاجز کے انتخاب میں نسخۂ انجمن میں دو شعر منقول ہیں، اس نسخے میں ان شعروں کے بجائے گیارہ نئے شعر شامل کیے گئے ہیں، بیدارؔ اور بسملؔ کا نمونۂ کلام نسخۂ انجمن میں صرف ایک ایک شعر پر مشتمل ہے۔ نسخۂ پیرس میں ان شعرا کے اشعار کی تعداد علی الترتیب دس، اکتالیس اور اکیس ہے۔</p>
			</blockquote>
			<p>ڈاکٹر حنیف نقوی نے بڑی تفصیل سے نمونۂ کلام کے حذف و اضافے میں تعدادِ اشعار کی نشان دہی توکر دی لیکن اپنے مضمون میں ان اضافی اشعار کو درج نہیں کیا جو نسخۂ پیرس میں موجود ہیں۔ اس حوالے سے ڈاکٹر محمود الٰہی نے ۱۹۷۲ئ اور ڈاکٹر معین الدین عقیل نے ۱۹۷۹ئ میں نسخۂ پیرس کے تمام اضافی اشعار کو اپنے اپنے نسخوں میں درج کر دیا ہے۔ ڈاکٹر حنیف نقوی کے خیال میں ”ان میں سے بعض متعلقہ شاعروں کے دستیاب کلام پر اضافے کی حیثیت رکھتے ہیں۔“</p>
			<p>نکات الشعراکا ایک اور ایڈیشن ڈاکٹر عبادت بریلوی نے ۱۹۸۰ء میں مرتب کیا۔ اس ایڈیشن کو ادارۂ ادب و تنقید، لاہور نے شائع کیا۔ اس تذکرے میں میر سمیت ۱۰۳ شعرا کا احوال درج ہے۔ چار صفحے کی فہرستِ شعرا کے بعد تین صفحات کا پیش لفظ اور ۱۸ صفحات پر مشتمل ڈاکٹر عبادت بریلوی کا مقدمہ شاملِ اشاعت ہے۔ صفحہ ۲۷ تا ۱۵۷ اصل متن فارسی، تین صفحے کے حواشی اور آخر میں ایک صفحے پر کتابیات کی فہرست درج ہے۔ اس نسخے کی وجۂ اشاعت بیان کرتے ہوئے ڈاکٹر عبادت بریلوی فرماتے ہیں کہ:</p>
			<blockquote>
				<p>نکات الشعرا چونکہ نصف صدی سے نایاب ہے۔ اس لیے اس کی ادبی اہمیت کے پیشِ نظرایک نئی ترتیب و تحقیق اور مقدمے و حواشی کے ساتھ شعبۂ تاریخ ادبیات کی طرف سے شائع کیا جاتا ہے۔</p>
			</blockquote>
			<p>حیرت کی بات یہ ہے کہ ڈاکٹر عبادت بریلوی نے ۱۹۸۰ء میں اس تذکرے کی اشاعت کا اہتمام کیا۔ اس سے صرف ایک برس قبل ۱۹۷۹ئ میں انجمنِ ترقیِ اردو، پاکستان نے مولوی عبدالحق والے نسخے کی دوبارہ اشاعت کا اہتمام کیا۔ اس نسخے کے اختتام پر نسخۂ پیرس سے مقابلہ کر کے ڈاکٹر معین الدین عقیل نے حواشی اور تعلیقات بھی لکھے جس کی تفصیل اوپر کے صفحات میں بیان کی جا چکی ہے۔ پھر بھی اس تذکرے کو ”نایاب“ کہنا سمجھ سے بالاتر ہے۔ نہ صرف ۱۹۷۹ء بلکہ ۱۹۷۲ء میں ڈاکٹر محمود الٰہی نے بھی نسخۂ پیرس سے مقابلہ کر کے اس تذکرے کو لکھنؤ سے شائع کرایا۔ غالباً ڈاکٹر عبادت بریلوی نے یہ دونوں نسخے نہیں دیکھے۔ اسی لیے ان کے مقدمے اور حواشی میں بھی ان دونوں اشاعتوں کا کہیں ذکر نہیں۔ اس تذکرے کے اوّلین ایڈیشن کے بارے میں ان کا یہ کہنا کہ یہ ”نامکمل صورت میں ۱۹۲۰ء میں نواب صدر یار جنگ مولاناحبیب الرحمن خاں صاحب شروانی مرحوم کے مقدمے کے ساتھ بھی شائع ہوا“ سے بھی ایسا محسوس ہوتا ہے کہ انھوں نے غالباً یہ نسخہ بھی نہیں دیکھا کیوںکہ یہ نسخہ نامکمل نہیں۔ مولوی عبدالحق والے نسخے کی طرح اس نسخے میں بھی ۱۰۳ شعرا کا انتخاب اور ترجمے شامل ہیں۔ کہیں کہیں متن کا اختلاف تو موجود ہے لیکن ڈاکٹر محمود الٰہی کے مطابق:</p>
			<blockquote>
				<p>دونوں اشاعتوں میں ایک ہی مفہوم کی دو مختلف روایتوں کی مثالیں نہیں ملتیں اور نہ جملوں کی ساخت اور ترتیب کا کوئی فرق ملتا ہے۔ اس سے یہ گمان ہوتا ہے کہ دونوں اشاعتیں ایک ہی خطی نسخے پر مبنی ہیں، ہاں اگر دونوں اشاعتیں دو الگ الگ نسخوں پر مبنی ہیں تو اتنی بات یقینی ہے کہ ان میں سے ایک کو منقول عنہ اور دوسرے کو نقل کی حیثیت حاصل ہے۔</p>
			</blockquote>
			<p>پچھلے صفحات میں اس بات کی وضاحت تو ہو چکی ہے کہ ۱۹۲۰ء اور ۱۹۳۵ء کی دونوں اشاعتیں الگ الگ خطی نسخے پر مبنی ہیں لیکن دونوں نسخوں میں مماثلت کی جو مثالیں ڈاکٹر محمود الٰہی نے پیش کی ہیں اس سے اس بات کا بھی اچھی طرح اندازہ ہو جاتا ہے کہ دونوں نسخوں کا ماخذ ایک ہی ہے۔ لہٰذا ڈاکٹر عبادت بریلوی کا ۱۹۲۰ء والے نسخے کو نامکمل کہنا غلط فہمی کے سوا کچھ اور نہیں۔ ۱۹۸۰ء کی اشاعت سے قبل نکات الشعرا کے چار ایڈیشن منظرعام پر آچکے تھے لیکن ڈاکٹر عبادت بریلوی کے پیشِ نظر صرف مولوی عبدالحق کا مرتبہ ایڈیشن تھا۔ انھوں نے نسخۂ پیرس اور نسخۂ شروانی سے اس نسخے کے موازنے کی ضرورت محسوس نہیں کی اسی لیے جو غلطیاں سہواً ۱۹۳۵ء والے ایڈیشن میں رہ گئی تھیں وہی غلطیاں ۱۹۸۰ء والے ایڈیشن میں بھی نظر آتی ہیں۔ تدوینِ متن کے اصولوں کے مطابق متن کی صحت کے جس معیار کا یہ تذکرہ تقاضا کرتا ہے، ویسی کوشش اس ایڈیشن میں نظر نہیں آتی بلکہ بعض جگہ تو نسخۂ انجمن ۱۹۳۵ء کی درست معلومات بھی سہواً غلط درج کر دی گئی ہیں مثلاً مولوی عبدالحق کے ترقیمے کو ہی لے لیں جس میں بڑے واضح اندازسے کاتب کا نام سید عبدالنبی لکھا ہے لیکن ڈاکٹر عبادت بریلوی والے نسخے میں کاتب کا نام سہواً ”سید عبدالحئی“ درج ہو گیا ہے۔ شعرا کے ترجمے میں اس طرح کے اغلاط کی بے شمار مثالیں ملتی ہیں۔</p>
			<p>نکات الشعراکے ان مطبوعہ نسخوں کے علاوہ بعض کتب خانوں میں اس تذکرے کے غیرمطبوعہ نسخے بھی موجود ہیں۔</p>
			<p>ڈاکٹر محمود الٰہی نے نکات الشعرا نسخۂ پیرس کی تدوین کے دوران اس جانب کچھ اشارے کیے ہیں۔ انھوں نے اپنے نسخوں کے متن کی تصحیح کے لیے ان غیرمطبوعہ نسخوں کو ترجیح نہیں دی جو کہ تدوینِ متن کے اصولوں کے خلاف ہے۔ اس کی وجوہات بتاتے ہوئے انھوں نے لکھا کہ ”رضا لائبریری رام پور میں نکات الشعرا کا ایک ناقص نسخہ موجود ہے۔“ اس کے علاوہ آزاد لائبریری علی گڑھ میں بھی اس تذکرے کے چند اوراق ملتے ہیں۔ ڈاکٹر محمود الٰہی نے ان نسخوں کو بالکل اہمیت نہیں دی۔ انھیں ناقص اور محض چند منتشر اوراق سمجھ کر نظرانداز کیا۔ ان نسخوں کے بارے میں کچھ زیادہ تفصیلات تو نہیں ملتیں البتہ رضا لائبریری رام پور والے نسخے کی نشان دہی سب سے پہلے امتیاز علی خاں عرشی نے ۱۹۴۳ء میں دستور الفصاحت کے دیباچے میں کی۔</p>
			<p>اس کے بعد ڈاکٹر حنیف نقوی نے اس نسخے کا تفصیلی تعارف کراتے ہوے لکھا کہ:</p>
			<blockquote>
				<p>رضا لائبریری کی فہرستِ مخطوطات فارسی میں...اس مخطوطے کا سینتالیسواں نمبر ہے۔ یہ ۵×۵.۷ انچ سائز اور پندرہ سطری مسطر کے چھبیس اوراق یا باون صفحات پر مشتمل ہے۔ اصلاً اس نسخے میں ستائیس اوراق تھے۔ موجودہ نسخے سے ورق نمبر ۳ غائب ہے اور ورق نمبر ۷ (موجودہ ورق نمبر۶) کا نصف بالائی حصّہ بھی ضائع ہو چکا ہے... ورق نمبر ۲ مرزا مظہرؔ کے پہلے شعر کے ابتدائی ٹکڑے۔ ”خدا کے واسطے“ پر ختم ہو جاتا ہے... ایک ورق درمیان سے نکل جانے کی وجہ سے یہ نسخہ مرزا مظہرؔ کے نمونۂ کلام اور شاہ ولی اللہ اشتیاقؔ، قزلباش خاں امیدؔ، مرزا گرامیؔ اور انند رام مخلصؔ کے مکمل تراجم سے محروم ہو گیا ہے۔ ورق نمبر ۷ کا نصف حصّہ تلف ہو جانے کے باعث تین شاعروں کے تراجم کو جزوی طور پر نقصان پہنچا ہے۔ ...بحا لتِ موجودہ اس نسخے سے پانچ شاعروں (اشتیاقؔ، امیدؔ، گرامیؔ، مخلصؔ (بہ استثنائے یک مصرعہ) اور عطاؔ کے مکمل تراجم غائب ہیں۔</p>
			</blockquote>
			<p>اقتباس سے اندازہ لگایا جا سکتا ہے نسخۂ رام پور میں کن شعرا کے تراجم اور نمونۂ کلام صفحات کے تلف ہونے کی وجہ سے دستیاب نہیں۔ اس نسخے کی بابت ایک اور اہم بات بتاتے ہوئے ڈاکٹر حنیف نقوی کہتے ہیں کہ:</p>
			<blockquote>
				<p>نسخۂ انجمن کی طرح اس نسخے میں بھی مکمّل متن بلاامتیاز نثر و نظم مسلسل لکھا گیا ہے۔ ... اس کے کاتب نے نمونۂ کلام کے نقل کرنے میں بالعموم اختصار و انتخاب سے کام لیا ہے۔ ... نسخۂ انجمن کے مطابق ان کے اشعار کی مجموعی تعداد گیارہ سو چھپن ہوتی ہے۔ ... ان میں سے ایک ہزار چالیس اشعار خارج کر کے صرف ایک سو سولہ شعر شاملِ کتاب کیے ہیں۔</p>
			</blockquote>
			<p>قاضی عبدالودود نے نسخۂ انجمن کے اشعار کی تعداد بتاتے ہوے ایک جگہ لکھا کہ:</p>
			<blockquote>
				<p>نکات کے کل اشعار کی تعداد ۱۲۵۴ہے، اس میں یکدل کا مصرع جس کے ساتھ کا مصرع غائب ہے، شامل ہے اور ایک شعر سمجھا گیا ہے۔ مخمس کے دو بند اور دو مصرع جن کا ذکر (۱) میں آیا ہے، شمار میں نہیں آئے۔ یہ سب ملاکر ۱۲ مصرع ہیں، اور دو مصرع ایک شعر قرار دیا جائے تو اشعار کی تعداد ۱۲۶۰ ہو جاتی ہے۔</p>
			</blockquote>
			<p>راقم نے خود بھی نکات کے اس نسخے کے تمام اشعار کو شمار کیا تو اندازہ ہوا کہ ڈاکٹر حنیف نقوی سے تعداد اشعار کے معاملے میں سہو ہوا ہے۔ درست تعداد وہی ہے جو قاضی عبدالودود نے بتائی ہے۔ اس طرح نسخۂ رام پور میں ایک ہزار چالیس نہیں بلکہ گیارہ سو چالیس اشعار خارج کر کے صرف ایک سو سولہ اشعار کے نمونے پیش کیے گئے ہیں۔ اس بات سے قطعِ نظر ڈاکٹر حنیف نقوی نے نسخۂ انجمن اور نسخۂ رام پور کے اختلافِ متن کی نشان دہی کرتے ہوے بعض اہم نکات کی طرف توجہ دلائی ہے۔ انھوں نے بعض مقامات پر نسخۂ انجمن کے بجائے نسخۂ رام پور کی روایت کو ترجیح دی ہے۔ مثلاً نسخۂ انجمن میںعاجزؔکا پورا نام عارف علی خاں درج ہے۔ جب کہ نسخۂ رام پور میں پورا نام ”عارف الدین خاں عاجزؔ لکھا ہے۔ ڈاکٹر حنیف نقوی نے اس مضمون کے حواشی میں لکھا کہ عاجزؔ نے خود ہی ”عارف الدین خاں عاجز“ سے اپنی تاریخ وفات ۱۱۷۷ھ (۱۷۶۳۔ ۶۴ء) نکالی تھی۔ ان شواہد کی بنا پر... نسخۂ رام پور کی روایت قابل ترجیح ہے۔“ اس کے علاوہ ”بے نوا“ کے بیان میں نسخۂ انجمن میں جو واقعہ بیان کیا گیا ہے اس میں جوہری کا نام ”سنکرن“ لکھا ہوا ہے جب کہ نسخۂ رام پور میں مذکورہ نام ”سبکرن“ درج ہے۔ ”قدرت اللہ شوقؔ نے طبقات الشعرا میں مذکورہ بالا جوہری کا نام ”سبھ کرن“ لکھا ہے۔ اس لیے ڈاکٹر حنیف نقوی نے نسخۂ انجمن کے مقابلے میں نسخۂ رام پور کی روایت کو ترجیح دی ہے۔</p>
			<p>نکات الشعراکا ایک اور غیرمطبوعہ نسخہ بھی ہے جو ”مولانا آزاد لائبریری مسلم یونی ورسٹی علی گڑھ کے ذخیرۂ سرسلیمان میں محفوظ ہے۔“ ڈاکٹر نثار احمد فاروقی نے پہلی بار ۱۹۶۲ء میں دلّی کالج میگزین کے ”میرؔ نمبر“ میں اس نسخے کو متعارف کرایا۔ ڈاکٹر محمود الٰہی نے اس نسخے کے بارے میں لکھا کہ: ”آزادؔ لائبریری علی گڑھ میں ایک تذکرے کے چند اوراق ملتے ہیں۔“ ان منتشر اوراق جن کی مجموعی تعداد پچیس ہے، کے مطالعے کے بعد اس تذکرے کے بارے میں نثار احمد فاروقی کی رائے یہ ہے کہ: ”متداول تذکرہ بہت سی تبدیلیوں سے گذر چکا ہے۔“ پروفیسر مسعود حسن رضوی کا بھی یہی کہنا ہے کہ ”نکات الشعراکا مطبوعہ نسخہ اصل نسخے کاترمیم شدہ خلاصہ معلوم ہوتا ہے۔“ نسخۂ علی گڑھ کے ”یہ اوراق بحیثیت مجموعی پچپن شاعروں کے ذکر پر مشتمل ہیں۔“ ان پچپن شعرا میں بعض ایسے شاعر بھی شامل ہیں جن کا ذکر نکات الشعرا کے متداول نسخوں میں نہیں ملتا۔ کئی شعرا کے کثیرالتعداد اشعار بھی نکات الشعراکے متداول نسخوں میں موجود نہیں۔ اختلافِ متن تو نسخۂ انجمن اور نسخۂ پیرس میں بھی پایا جاتا ہے لیکن ان دونوں نسخوں میں سوائے ایک شاعرضیاؔ کے کسی دوسرے شاعر کی مثال نہیں ملتی۔ مسعود حسن رضوی نے ”زائد شعرا کے زمرے میں پندرہ نام شامل کیے ہیں۔“ لیکن ان کی پیش کردہ فہرست میں ”جودتؔ، شیداؔ، عیسویؔ اور قاسمؔ کے نام موجود نہیں۔“ باقی تین شاعروں میں سوزؔ کا ذکر متداول نسخوں میں اختلافِ تخلص کے ساتھ موجود ہے۔ ”دو شاعروںمیں محمدی اور محرمی دراصل احمدی اور قمزی کی تصحیف ہیں“ اور یہ دونوں شعرا بھی متداول نسخے میں شامل ہیں۔ ڈاکٹر حنیف نقوی نے اس نسخے کے جائزے کے بعد یہ رائے قائم کی کہ:</p>
			<blockquote>
				<p>جہاں تک اس دعوے کا تعلق ہے کہ یہ اوراق نکات الشعراکے کسی مکمل یا قدیم تر نسخے کی باقیات ہیں جس کی تلخیص کے بعد متداول نسخہ معرضِ وجود میں آیا، اسے اندرونی شہادتوں کی بنیاد پر رد کیا جا سکتا ہے۔</p>
			</blockquote>
			<p>اس بیان کے بعد انھوں نے بہت تحقیق اور باریک بینی سے ایسی بہت سی باتوں کی طرف اشارہ کیاجس سے واقعی ایسا محسوس ہوتا ہے کہ ان منتشر اوراق کو نکات الشعراکے اوراق سمجھنا کوتاہ نظری کے سوا کچھ نہیں۔ ان شہادتوں میں میر سوزؔ کا ترجمہ ایک شہادت ہے۔ متداول نسخوں میں ان کا ذکر ”میرؔ“ تخلص کے تحت کیا گیا ہے جب کہ ان اوراق میں ان کا حال ان کے معروف تخلص میر سوزؔ کے ساتھ مرقوم ہے۔ اس بات کو اب ادبیات کی تاریخ کا مطالعہ کرنے والے تمام صاحبانِ نظر جانتے ہیں کہ سوزؔ نے دوسرا تخلص میر صاحب کے حق میں پہلے تخلص سے دست برداری کے بعد اختیار کیا تھا۔  جو کہ اس تذکرے کی سال تصنیف کے بعد کا واقعہ ہے۔ دوسری ناقابلِ تردید شہادت میر قمر الدین کا ترجمہ ہے۔ منتؔ اپنے فرزند میر نظام الدین ممنونؔ کے ایک قطعہ تاریخ کے مطابق ۱۱۵۸ھ میں پیدا ہوئے تھے۔ اس کے برخلاف علی ابراہیم خلیل جو کہ منت سے بڑے دوستانہ روابط رکھتے تھے، نے ان کا سنہ ولادت ۱۱۵۶ھ بتایا ہے۔ اگراس بیان کو درست مان لیا جاے تو نکات الشعراکی سنہ اشاعت ۱۱۶۵ھ تک صرف ۹ برس کی عمر میں منتؔ کا ذکر میرؔ کے تذکرے میں آنا سمجھ سے بالاتر اور ناقابلِ قبول بات ہے۔ اس کے علاوہ یقینؔ احسن اللہ احسنؔ اور خاںآرزوؔ وغیرہ کے بیان میں حقائق سے انحراف اور تحریف و تصرف کی جو مثالیں ملتی ہیں اسے دیکھتے ہوئے ان اوراق کو کسی صورت میرؔ سے منسوب نہیں کیا جا سکتا۔ بقول ڈاکٹر حنیف نقوی:</p>
			<blockquote>
				<p>اگر ان اوراق کو نکات الشعرا کی ایک روایت کے باقیات تسلیم کر لیا جاے تو لازماً یہ بھی ماننا پڑے گا کہ معاصر شعرا کے بارے میں میر صاحب کی معلومات انتہائی ناقص اور ناقابل وثوق تھی۔ ...وہ دو ہم تخلص مگر مختلف العہد اور مختلف المذاق شاعروں کے رنگ سخن میں تمیز نہیں کر سکتے تھے اور زبان و بیان پر وہ دسترس حاصل نہیں تھی جس کی ان جیسے معروف و ممتاز صاحبِ قلم سے بجاطور پر توقع کی جا سکتی ہے۔</p>
			</blockquote>
			<p>نکات الشعرا کے مطبوعہ اور غیرمطبوعہ نسخوں کے اختلافِ متن کے جائزے سے ایک بات تو بالکل واضح ہو جاتی ہے کہ اس تذکرے کے کسی بھی مرتب نے تدوین کے دوران صحتِ متن کی جانب بالکل توجہ نہیں دی۔ ضرورت اس بات کی تھی کہ تمام دستیاب نسخوں کے اختلافِ متن کو سامنے رکھ کر ایک معیاری نسخہ ترتیب دیا جائے لیکن تمام مرتبین نے دستیاب نسخوں سے استفادہ تو درکنار، بعض نے تو انھیں دیکھنے کی زحمت بھی گوارا نہیں کی۔ ڈاکٹر حنیف نقوی کے مطابق ”اب تک اس تذکرے کے تین ایڈیشن سامنے آچکے ہیں۔ ان میں سے پہلی دو اشاعتیں ترتیبِ متن کے قواعد و ضوابط سے کلیتاً آزاد ہیں۔“ قاضی عبدالودود نے بھی مولوی عبدالحق کی مرتبہ نسخۂ انجمن پر اپنے طویل مقالے میں سخت اعتراضات اٹھائے ہیں۔ اشاعتِ سوم جس کے مرتب ڈاکٹر محمود الٰہی ہیں، کے متعلق یہ کہنا کہ انھوں نے تدوین کے اصولوں کی بالکل پابندی نہیں کی، غلط ہوگا کیونکہ اُنھوں نے ”اصولِ تدوین کی بڑی حد تک پابندی] کی [ہے۔ لیکن ”انھوں نے نسخۂ پیرس کے علاوہ کسی اور مخطوطے سے استفادہ نہیں کیا۔“ ڈاکٹر حنیف نقوی کے خیال میں وہ ”نسخۂ انجمن کے وجود سے غالباً باخبر نہیںاور نسخۂ رام پور کو انھوں نے ناقابلِ اعتبار سمجھ کر نظرانداز کر دیا ہے۔“ ڈاکٹر حنیف نقوی کی یہ بات تو درست ہے کہ ڈاکٹر محمود الٰہی نے اشاعتِ سوم ۱۹۷۲ء کی تدوین کے دوران نسخۂ رام پور کو نظر انداز کیا لیکن ان کا یہ کہنا درست نہیں کہ وہ نسخۂ انجمن کے وجود سے ناواقف تھے۔ بلاشبہ انھوں نے نسخۂ انجمن کا مخطوطہ نہیں دیکھا اور نسخۂ انجمن اور نسخۂ شروانی کو ایک ہی نسخہ سمجھا لیکن اپنے مقدمے میں انھوں نے واضح الفاظ میں لکھا کہ:</p>
			<blockquote>
				<p>اس ترتیب نو میںنسخۂ انجمن ہی کو بنیاد بنایا گیا ہے، کیونکہ یہ مکمل بھی ہے اور قدیم بھی۔ نسخۂ پیرس سے متن کی تصحیح کی گئی ہے۔ متن کی تصحیح و توثیق میں کہیں کہیں تذکرہ شورش کے اس خطی نسخے سے بھی استفادہ کیا گیا ہے جو کتب خانہ رشیدیہ جون پور میں محفوظ ہے۔</p>
			</blockquote>
			<p>اس کے علاوہ ڈاکٹر حنیف نقوی نے ۱۹۸۳ء تک اس تذکرے کے تین ایڈیشنوں کی نشان دہی کی ہے جو کہ غلط ہے۔ راقم اس مقالے میںعطاکاکوی کے تلخیصی ایڈیشن اور ایم کے فاطمی کے ترجمے کی اشاعت کے علاوہ ۱۹۸۰ء تک اس تذکرے کی پانچ اشاعتوں کا تعارف پیش کر چکا ہے۔ یہ تمام نسخے ۱۹۸۳ء سے قبل شائع ہو چکے تھے۔</p>
			<p>تحقیقی نقطۂ نظر سے یہ تمام مطبوعہ نسخے یکساں اہمیت کے حامل ہیں۔ ”ان کی مدد سے ایک صحیح اور معتبر نسخہ مرتب کیا جا سکتا ہے۔“ تمام مطبوعہ اور غیرمطبوعہ نسخوں کو سامنے رکھتے ہوئے تذکرہ نکات الشعراکی ایک ایسی اشاعت کا اہتمام ضروری ہے جس میں صحتِ متن کا خیال رکھا جائے تاکہ میر کا یہ تذکرہ متن کی تمام اغلاط سے پاک ہو سکے۔</p>
			<p>کتب خانۂ خاص انجمن ترقیِ اردو کراچی کے سید محمد معروف اور جاوید اختر، مشفق خواجہ لائبریری ٹرسٹ کراچی کے ناصرجاوید اور نوید پاشا، غالب لائبریری کراچی کے نسیم احمد اور نازیہ مختار اور بیدل لائبریری شرف آباد کراچی کے محمد زبیر اور امان صاحب کا ممنون ہوں جنھوں نے مواد کی فراہمی میں بھرپور تعاون کیا۔</p>
		</section>
	</body>
</document>