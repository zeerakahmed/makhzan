<document>
	<meta>
		<title>”پاکستانی ثقافت“: اتفاق و اختلاف</title>
		<author>
			<name>جلیل عالی</name>
		</author>
		<publication>
			<name>Bunyad, Volume 6</name>
			<year>2015</year>
			<city>Lahore</city>
			<link>https://gcll.lums.edu.pk/research-publications/bunyad-v-06-2015</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>کتاب:	پاکستانی ثقافت</p>
			<p>مصنف:	عکسی مفتی</p>
			<p>ناشر:	الفیصل ناشران، لاہور، ۲۰۱۴ئ۔</p>
			<p>عکسی مفتی نے وطنِ عزیز پاکستان سے محبت اگرچہ اپنے والد اور اردو کے بڑے لکھاری ممتاز مفتی سے ورثے میں پائی مگر لوک ورثہ سے پیشہ وارانہ وابستگی کے دوران ملک کے طول و عرض میں پھیلے ہوئے رنگارنگ ثقافتی مظاہر کے گہرے مشاہدے اور مطالعے نے اس حب الوطنی کو اس کے جسم و جان ہی نہیں ایقان کا حصہ بنا دیا۔</p>
			<p>ممتاز مفتی کو زندگی اور کائنات کے پُر اسرار پہلو بہت ہانٹ کرتے تھے، جس کی تائید ان کی تحریروں میں بار بار استعمال ہونے والے اس جملے سے بھی ہوتی ہے کہ:</p>
			<blockquote>
				<p>پتا نہیںایسا کیوں ہوتا ہے مگر ایسا ہوتا ہے کہ…</p>
			</blockquote>
			<p>جب کہ عکسی مفتی کو زندگی کے ثقافتی مظاہر کی گمبھیرتا کے پسِ پردہ کارفرما جوہرِ زندگی نے اپنا دیوانہ بنا رکھا ہے۔ ثقافتی جوہرِ حیات کو گرفت میں لینے کی دھن ہی نے اسے قلمکاری کی طرف راغب کیا۔ یوں ایک دن کی بات اورکاغذ کا گھوڑا کے بعدپاکستانی ثقافت کے خصوصی موضوع پر لکھی گئی یہ کتاب اسی سلسلے کی کڑی ہے۔</p>
			<p>پاکستانی ثقافت کے موضوع پر گذشتہ صدی کی ساٹھویں دہائی میں سب سے پہلے مبسوط کتابی صورت میںپاکستانی کلچرکے نام سے ڈاکٹر جمیل جالبی صاحب نے قلم اٹھایا تھا۔ اس کے بعد اس حوالے سے دوسری اہم کتاب پاکستان میں تہذیب کا ارتقا سبطِ حسن نے تحریر فرمائی۔ پروفیسر سجاد باقر رضوی مرحوم کی اصطلاحوں سے کام لے کر یہ کہا جا سکتا ہے کہ ڈاکٹر جمیل جالبی کے ہاں اگر آسمانی نقطۂ نظر حاوی ہے تو سبطِ حسن کے خیالات پر زمینی زاویۂ نگاہ غالب ہے۔ عکسی مفتی کی خوبی یہ ہے کہ اس نے زمینی و آسمانی دونوں حوالوں کو پیشِ نظر رکھا ہے اور ان کی امتزاجی صورت سامنے لانے کی کوشش کی ہے۔ اس پر مستزاد یہ کہ اس نے اپنے خیالات کے اظہار میں ادق اور پیچیدہ علمی اسلوب اختیار کرنے کی بجائے اپنے مشاہدات پر مبنی ہلکے پھلکے اور کسی حد تک مجلسی اندازِ گفتگو کو ترجیح دی ہے۔ کہیں کہیں تو ہمارے صوفی دانشوروں کی حکایت بیانی کے وسیلے سے بھی کام لیا ہے اور تاریخ و تہذیب، سیاست و معیشت اور ادب و فن کے شعبوں سے متعلق واقعات بیان کر کے اپنے مؤقف کو آگے بڑھایا ہے۔ یہ ذہن سے زیادہ دل جیتنے کی حکمتِ عملی ہے۔</p>
			<p>عکسی مفتی کی اس تصنیف کے چیدہ چیدہ نکات درجِ ذیل ہیں۔</p>
			<p>اس خطے کی قدیم تاریخ اور موجودہ پاکستانی ثقافت میں گہرا تعلق ہے۔ (مفتی: ص ۱۶۳)</p>
			<p>قدیم رسوم و رواج، ادب و فن اور آثار و آلات ثقافتی سفر میں ایک تسلسل بناتے ہیں۔ (ص۲۴)</p>
			<p>مغربی اور یورپی دانشور ہماری ثقافت کے بارے میںمتعصبانہ رویہ رکھتے ہیں۔ (ص۲۸)</p>
			<p>پاکستانی ثقافت میں لوک ریت اور زبانی روایت کا بہت اہم کردار ہے۔ (ص۱۰۵)</p>
			<p>ہمارے حکمرانوں، معاشرتی و ثقافتی اداروں اور دانشوروں نے پاکستانی ثقافت سے افسوس ناک اغماض برتا ہے۔ (ص۴۵)</p>
			<p>علامہ اقبال اور قائدِ اعظم نے ایک علاحدہ مملکت کا سوال ثقافت کی بنیاد پر اٹھایا تھا مذہبی فرمودات پر نہیں۔ (ص ۱۸۱)</p>
			<p>اس حوالے سے عکسی نے ۲۲ مارچ ۱۹۴۰کو منعقد ہونے والے آل انڈیا مسلم لیگ لاہور کے اجلاس میں دیے جانے والے قا ئدِاعظم کے صدارتی خطبے سے ایک جامع و مانع اقتباس بھی نقل کیا ہے، جسے یہاں درج کرنا مناسب رہے گا۔</p>
			<blockquote>
				<p>ہندو اور مسلم دو جداگانہ مذاہب، جداگانہ فلسفے، جداگانہ سماجی رسوم اور جداگانہ ادبیات سے تعلق رکھتے ہیں۔ یہ دونوں نہ تو آپس میںشادی بیاہ کرتے ہیں اور نہ ایک ساتھ بیٹھ کر کھاتے پیتے ہیں۔ یہ واقعہ ہے کہ دونوں دو علاحدہ تمدنوں سے تعلق رکھتے ہیں، جن کی بنیاد متضاد نظریات تصورات پر ہے۔ زندگی اور اس سے تعلق رکھنے والے تمام پہلو ؤں پر ان کی نگاہ مختلف زاویوں سے پڑتی ہے۔ صاف ظاہر ہے کہ ہندوؤں اور مسلمانوں کی امنگوںکے تاریخی سر چشمے مختلف ہیں۔ ان کے رزمیے مختلف ہیں۔ ان کے ہیروز مختلف ہیں۔ ان کی داستانیں مختلف ہیں۔ بلکہ اکثر تو ایک کا ہیرو دوسرے کا دشمن ہے۔ یہی حال ان کی کامرانیوں اور ناکامیوں کا ہے۔ ایسی دو قوموں کو ایک مملکت کی صورت میں ایک ساتھ جوتنے کی کوشش جن میں سے ایک عددی اکثریت رکھتی ہو اور دوسری عددی اقلیت میں ہولازماً بیزاری کی پرورش کرے گی اور با لآخر اس نظام کو تباہ کر دے گی، جو اس طرح ایک مملکت کی ایک حکومت کی صورت میں تیار کیا جائے گا۔</p>
			</blockquote>
			<p>سیکولرزم مغربی تہذیب کی محض خیالی جنت ہے۔ یہ اتنا ہی خیالی اور دوسروں پر تھوپا گیا نظریہ ہے جتنا کٹر اور قدامت پسند روایتی مذہب ہے۔ (ص۱۹۰)</p>
			<p>مذہب اور ثقافت میں تضاد اسلامی مسئلہ نہیں ہے۔ (ص۱۹۰)</p>
			<p>انسانی زندگی میں صرف دو طاقتیں ہیں۔ خدا اور انسان۔ خدا الہامی ہے، مذہبی ہے، تصوراتی ہے۔ انسان سیکولراور ثقافتی ہے۔ رنگا رنگ ہے۔ اسلام انسانیت اور خدا میں توازن یعنی ”المیزان“ پر یقین رکھتا ہے۔ (ص ۱۹۲)</p>
			<p>سانجھ داری <annotation lang="en">(pluralism)</annotation> در اصل لسانی، علاقائی، ثقافتی، قومی، مذہبی اور اور عالمگیریت میں توازن لانے کی صلاحیت کا نام ہے۔ (ص ۱۹۲)</p>
			<p>اسلام مقامی ثقافت میں خواہ مخواہ دخل اندازی نہیں کرتا بلکہ اس کو اپنے اندر سمو کر آہستہ آہستہ جذب کرتا ہے اور اس کے فروغ کا قائل ہے۔ اگر مقامی اقدار اسلام کے بنیادی عقائد کے با لکل برعکس نہ ہوں تو اسلام انھیں نہیں چھیڑتا۔ عالمی سطح پر سوچو لیکن عمل مقامی سطح پر کرو۔ (ص۱۹۹)</p>
			<p>ہم نے نظریۂ پاکستان کے خالی ڈھول تو بہت پیٹے ہیں لیکن معاشرتی ہم آہنگی کے لیے خاطر خواہ اقدامات نہیں کر پائے۔ (ص۲۰۹)</p>
			<p>ثقافت قانون سے عظیم تر ہے۔ ثقافت اقتدار سے عظیم ترہے۔ ثقافت ہمارا طرزِ زندگی ہے۔ ثقافت ہی فیصلہ کن ہے۔ ثقافت ہی قدر پیمائی ہے۔ (ص ۲۱۲)</p>
			<p>ہماری زندگیوں اور اجتماعی ترقی میں ثقافتی شعور کو بڑی اہمیت حاصل ہے۔ (ص۲۱۳)</p>
			<p>یہ اور بہت سے دیگر نکات عکسی مفتی کی تصنیف کوبجا طور پر ایک سنجیدہ اور اہم کتاب بناتے ہیں۔ تاہم کہیں کہیں یہ احساس ہوتا ہے کہ بات ایک مربوط اور ہم آہنگ فکری و نظری دائرے سے باہر نکل گئی ہے۔ اور بعض بیانات تو تضاد کی سی صورتِ حال پیدا کرتے بھی دکھائی دیتے ہیں۔ بہر حال یہ سہرا سراسر اس فکرانگیز اور احساس خیز کاوش ہی کے سر بندھتا ہے کہ اس میں چھیڑے گئے مباحث سے تحریک پاکر چند تائیدی و اختلافی معروضات پیش کی جا رہی ہیں۔</p>
			<p>سب سے پہلی بات تو یہ ہے کہ ثقافت ایک اضافی مظہر ہے۔ یعنی اس حوالے سے کہ کس وقت کس دائرے کی ثقافت مرکزِ نگاہ یا زیرِ بحث ہے، ثقافت کی شناخت بدل جاتی ہے۔ گویا ثقافت ایک ایسی ٹوپی ہے جو سر کے مطابق اپنا سائز تبدیل کر لیتی ہے۔ شاید اسی لیے ٹی ایس ایلیٹ نے کہا تھا کہ جہاں ایک عالمی ثقافت کی بات کی جا سکتی ہے وہاں دنیا کے ہر شخص کی الگ ثقافت کا تصور بھی کیا جا سکتا ہے۔ سو پاکستانی ثقافت کی بات کرتے ہوئے بھی ہمیں پاکستان کے جغرافیائی دائرے کو کو سامنے رکھنا ہو گا۔ ’پاکستانی ثقافتوں‘ اور ’پاکستانی ثقافت‘ کے فرق کا بھی لحاظ کرنا ہو گا۔ یہ دیکھنا ہو گا کہ آیا پاکستانی ثقافت محض پاکستان میں موجود مختلف ثقافتوں کے مجموعے کا نام ہے یا ان کے مشترک عناصر سے تشکیل پانے والے امتزاجی تشخص کا نام ہے۔</p>
			<p>پھر یہ خیال بھی رہے کہ کسی بھی جغرافیائی دائرے کی ثقافت کی تفہیم کے لیے اس کے جلی و خفی <annotation lang="en">(overt and covert)</annotation>دونوں طرح کے عناصر کو پیشِ نظر رکھنا ضروری ہے۔ ظاہر ہے کہ ثقافت کے وہ خارجی عناصر جو مادی ترقی کے عمل سے فنا ہو جاتے ہیں ثقافت کے استقرار و تسلسل کے مظہر نہیں ہو سکتے۔ مجھے یاد ہے ستر کی دہائی میں ہمارے ایک اشتراکی دوست نے حلقۂ اربابِ ذوق راولپنڈی کے ایک اجلاس میں ثقافت پر مضمون پڑھتے ہوئے اس بات پر کتنے دکھ اور تشویش کا اظہار کیا تھا کہ ہمارے دیہات میں ہینڈپمپ اور ٹیوب ویل آنے سے پنگھٹ اور پنہاریوں کا کلچر ناپید ہوتا جا رہا ہے۔ نکتے کی بات یہ ہے کہ کسی ثقافت کی پہچان میں وہی عناصر کلیدی حیثیت رکھتے ہیں جو ارتقائی سفر میں ایک تسلسل کی ضمانت بن سکتے ہیں۔ چنانچہ انسانی وجود کی ہمہ جہت شمولیت سے تشکیل پانے والی کلیت میں کسی بھی دائرۂ ثقافت کے انسانوں کے امتیازی اقداری سروکار کو جانے بغیر ثقافتی استقرار و تسلسل کا فہم ممکن ہی نہیں ہوتا۔ در حقیقت کسی بھی ثقافت کے پیچھے جو تہذیبی روح کار فرما ہوتی ہے وہی اس کے مستقل عناصر کا تعین کرتی ہے۔</p>
			<p>جہاں تک ثقافت اور اسلام کا تعلق ہے، دونوں کے تعامل میںاسلام کا کردار انفعالی نہیں فعالی ہے۔ اسلام جہاں بھی جاتا ہے اپنے عظیم تصورِ خیر و شر کو بروئے کار لاتے ہوئے چارجہتوںمیں عمل آرا ہوتا ہے۔</p>
			<list>
                <li>(ا) اپنی آفاقی و سرمدی روح سے ہم آہنگ یا غیر متصادم ثقافتی مظاہر کو برقرار رکھتا ہے۔</li>
                <li>(ب) قابلِ اصلاح مظاہر میں مناسب تبدیلیاں لاتا ہے۔</li>
                <li>(ج) اپنی اقداری روح سے متصادم عناصر کی تنسیخ کرتا ہے۔ اور</li>
                <li>(د) نئے نئے ثقافتی مظاہر تخلیق کرتا ہے۔</li>
			</list>
			<p>ظاہر ہے کہ اس چہارگونہ معاشرتی و تہذیبی عمل کے نتائج آنکھ جھپکنے میں سامنے نہیں آجاتے۔ اس میں صدیاں اور زمانے صرف ہوتے ہیں۔ اور یہ سب کچھ بے ساختہ و فطری انداز سے ہوتا ہے اس میں جبر و اکراہ کی کوئی گنجائش نہیں ہوتی۔</p>
			<p>کہ کلچر تو نسلوں کے آزاد اظہار سے اپنا چہرہ بناتا ہے۔ (عالی: ص ۲۷)</p>
			<p>یہ جو پاکستان کے کم وبیش بیس کروڑ مسلمان ہیں ان سب کے آبا و اجداد ایران و عرب سے تو نہیں آئے۔ ان میںسے بیشتر کا تعلق ذات پات کے شکنجے میں جکڑے اس بے توقیرمقامی طبقے سے تھا جو عزت کی خاطر برابری کا تصور رکھنے والے مذہب اسلام کے حلقہ بگوش ہوئے۔ اس برابری کے عملی مظاہرے میں صوفیاے کرام کے لنگر خانوں کا بڑا اہم ثقافتی کردار ہے، جہاں شاہ و گدا ایک ساتھ بیٹھ کر کھانا کھاتے تھے۔ پھر تبدیلیِ مذہب میں بھجن کے مقابل قوالی کی موسیقی ہی نہیںوحدت و شرفِ انسانی کے مضامین و مفاہیم کو بھی بڑا دخل رہا ہے۔ ورنہ گائے کی پوجا کرنے سے گائے کا گوشت کھانے تک کے سفر کا تاریخی معجزہ کیسے رونما ہو سکتا تھا۔</p>
			<p>یوں تو قائدِ اعظم نے تحریکِ پاکستان کے دوران ہی برِ صغیر کے مسلمانوں کے الگ ثقافتی وجود کے نمایاں خدوخال کی ناقا بلِ تردیدنشاندہی کر دی تھی۔ اور بجا طور پر کہا جاتا ہے پاکستانی قوم کی تشکیل پہلے ہوئی اور وطن بعد میں حاصل ہوا۔ تاہم حصولِ پاکستان کے بعد، ثقافتی ارتقا کے رفتاری پیمانے کو سامنے رکھتے ہوئے سڑ سٹھ برسوں کی مختصر مدت میں ہم نے جوبے شمار ثقافتی مظاہر متعارف کروائے ہیں ان میں سے چند ایک کی طرف اشارہ کرنا بے محل نہیں ہو گا۔</p>
			<p>تشکیلِ پاکستان سے پہلے بھی ہماری قومی زبان اردو کا آغاز و ارتقا ہند اسلامی تہذیب کے ایک شاندار مظہر کی حیثیت رکھتا ہے۔ اور لسانی آہنگ کے فرق کی بنا پر اردو ہندی تراکیب کا رواج نہ پا سکنا بھی ہماری مختلف تہذیبی روح کا پتا دیتا ہے۔ تاہم حصولِ پاکستان کے بعد مقامی زبانوں کے تال میل سے ہم نے اردو کے مزاج میں جو ایک خاص تبدیلی پیدا کر لی ہے اس سے انکار نہیں کیا جا سکتا۔ اس خاص مزاج و آہنگ کے باعث بعض لسانی ماہرین نے اسے پاکستانی اردو کا نام بھی دیا ہے۔</p>
			<p>پاکستان میں لکھی جانے والی غزل سے جام و مینا، شراب و صراحی اور میخانے کے دوسرے متعلقات رخصت ہو چکے ہیں جب کہ ہمارے ہمسایہ ملک میں یہ لغت اب بھی مستعمل ہے۔</p>
			<p>پاکستان کے مشاعروں میں جو ایک آدھ شاعر ترنم سے کلام پڑھتا ہے وہ بھی اچھا نہیں سمجھا جاتا اوراسے واجبی سی شاعری کو گا کر لائقِ توجہ بنانے کی کوشش قرار دیا جاتا ہے۔ جب کہ ہمسایہ ملک میںترنم کے بغیر شاعر کا تصور ہی محال ہے۔</p>
			<p>شروع شروع میں اقبالی روایت کے زیرِ اثر پاکستانی اردو غزل میں کہیں کہیں نعتیہ اشعار سامنے آنے لگے۔ اور پھر کچھ ہی عرصے بعد نعت ایک باقاعدہ ادبی صنف کا اعتبار حاصل کر گئی۔ ادبی پرچے جو نعت کی اشاعت بارے تحفظات رکھتے اور پس و پیش سے کام لیتے تھے اسے جگہ دینے پر آمادہ ہو گئے اور آج صورتِ حال یہ ہے کہ کم و بیش تمام ادبی جریدوں کے آغاز میں حمد و نعت کا گوشہ مختص کرنے کی روایت مستحکم ہو چکی ہے۔</p>
			<p>نعت خوانی کی محفلوں میں دف کے استعمال کے ساتھ ساتھ منھ سے مختلف آوازیں نکال کر موسیقی کے اثرات پیدا کرنے کا رواج عام ہو رہا ہے۔</p>
			<p>عوام کے جمہوری ابھار سے گھبراکروضعِ موجود کے تحفظ کی خاطربار بار لگائے جانے والے مارشل لاؤںمیںدس دس سال ملائیت کی پرورش کے باوجود اقبال اور قائدِ اعظم کے پاکستان کے عام انتخابات میںملائیت کے نمائندوں کو پانچ فیصد ووٹ بھی نہیںملتے۔ جب کہ سیکولرازم اور جمہوری تسلسل کے دعویدار ہمسایہ ملک کے انتخابات بھاری اکثریت سے بنیاد پرست اور انتہا پسندقوتوں کوکئی بار اقتدار میں لا چکے ہیں۔ یہ بات پاکستان کی ملائیت ہی نہیںانتہا پسند آزاد خیالی اور مذہب بیزاری کے لئے بھی لمحۂ فکریہ ہونی چاہیے کہ پاکستانی ثقافتی روح دونوں کو مسترد کرتی ہے اور اپنے اسلامی حرکی تشخص سے کسی صورت دستبردار ہونے کوتیار نہیں ہے۔</p>
			<p>قرآنی آیات کی روایتی خطاطی سے لے کر صادقین، اسلم کمال اور دوسرے نامور مصوروں کی تخلیقی قرآنی مصوری تک کا سفر بھی پاکستانی ثقافتی روح کا بے مثال مظہر ہے۔</p>
			<p>پاکستان کے شہروں میں یہ جو کلمہ چوک، سڑکوں کنارے بجلی کے کھمبوںاورپارکوں میں درختوں کے تنوں پر اسمائے رب و رسول جلوہ نما ہوتے چلے جا رہے ہیںان سے بھی ایک خاص تہذیبی و ثقافتی ماحول کی عکاسی ہوتی ہے۔ ریلوے اسٹیشنوں، سرکاری عمارتوں اورتعلیم گاہوں کی دیواروں پردرج قرآنی آیات بھی اسی کا حصہ ہیں۔</p>
			<p>اسلامی جمہوریہ پاکستان کے نام ہی سے نہیںآئین میں درج قراردارِ مقاصدکی رُو سے بھی ہم نے کم از کم نظری حد تک سیکولر مغربی جمہوریت کے برعکس اقبال کی روحانی جمہوریت سے رشتہ جوڑرکھا ہے۔</p>
			<p>ایٹمی دھماکوں کے یادگار دن کویومِ تکبیر کے نام سے موسوم کرنابھی ہماری تہذیبی و ثقافتی ترجیحات کا علامتی اظہار ہے۔</p>
			<p>کارِ خیر میں شرکت کی خاطرعطیات دینے کے رجحان کے حوالے سے دنیا کے اس نمایاں ترین ملک میں اولیا و صوفیاکے مزاروں سے منسلک لنگر خانوں کی روایت تو پہلے سے موجود تھی مگر اب یہ سلسلہ شہروں میں مختلف عوامی مقامات تک پھیلتا چلا جا رہا ہے۔</p>
			<p>پاک وہند میں نام نہاد گلو بلائزیشن اور منڈی معیشت کی صارفیت سے سازگارنفسیاتی ماحول بنانے والی پاپ موسیقی کی یکساں یلغار کے سامنے پاکستان میں تو نصرت فتح علی خاں نے اپنے اجتہادی تخلیقی جوہر سے ایسا بند باندھا کہ آج ہمارے کلاسیکی گھرانوں کے بیشتر نوجوان پاپ موسیقی میں بھی ایک وقار اور سنجیدگی کو قائم رکھتے ہوئے عارفانہ کلام سامعین تک پہنچا رہے ہیں۔ اور صاف ظاہر ہے کہ ہماری ثقافتی روح نے پاپ موسیقی کو برہنگی اور لچر پن کاویسا وسیلہ نہیں بننے دیاجیسا کہ بہت سی دوسری ثقافتوں میں دکھائی دیتا ہے۔</p>
			<p>رمضان کے مہینے میں روزہ دار اور بے روزہ کی تفریق کے بغیر گھروں، دفتروں اورہوٹلوں میں افطاری کی تقریبات اور ان میں پکوڑوں کی طرح کے دوسرے لوازمات کا اہتمام بھی توپاکستانی ثقافت ہی کا ایک رنگ ہے۔</p>
			<p>توجہ اور غور کرنے سے ایسے مشترک خد و خال کی ایک طویل فہرست مرتب ہو سکتی ہے جو پاکستانی ثقافت کو محض مختلف ثقافتوں کے مجموعے یاتنوعات میں اشتراک <annotation lang="en">(unity in diversity)</annotation> کے تصور سے ذرا آگے کی چیزبناتے اور ٹھہراتے ہیں۔</p>
			<p>عکسی مفتی نے اپنی کتاب میں پاکستانی ثقافت کے حوالے سے حکومتوں اور اور متعلقہ اداروںکی غفلت وعدم دلچسپی کی شکایت کی ہے۔ آج سے کوئی پچیس تیس برس پہلے ”پاکستان لوک ورثے“ کے اس سربراہ سے میں نے درخواست کی تھی کہ وطنِ عزیز کی مختلف و متنوع ثقافتوں کے تعارف و فروغ کے ساتھ ساتھ ملک کے طول و عرض میں پھیلے ہوئے مشترک عناصر و مظاہرکی یکجائی اور اشاعت کی طرف بھی توجہ دیجیے تا کہ پاکستانی قومی ثقافت کے خد و خال بھی اجاگر ہو سکیں تو موصوف یہ بوجھ مجھ جیسے سہل پسند شاعر کے کندھوں پر ڈالنے کی دھمکی دے کرسبک بار ہو گئے۔</p>
		</section>
	</body>
</document>
