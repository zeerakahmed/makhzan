<document>
	<meta>
		<title>زندگیوں کے صحن میں کھلتے قبروں کے دروازے: مجید امجد کی نظم میں حزن کا مطالعہ</title>
		<author>
			<name>ناصر عباس نیر</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>مجید امجدکی نظم جدید انسان کے ایک بنیادی مسئلے کی نمائندگی کرتی ہے؛ یہ کہ وقت کی لامتناہیت میں اس کی حیثیت و اوقات کیا ہے ؟حقیقت یہ ہے کہ مجید امجد کی نظم میں ظاہر ہونے والا فرد شناخت کے بحران سے زیادہ، مقام شناسی کے المیے کا شکار ہے۔ وہ کون ہے؟ اس سوال کی تیز، نوکیلی چبھن ان کی نظم میں کم ہی محسوس ہوتی ہے۔ (اسی بنا پر ان کی نظم کا اسلوب ابہام زدہ بھی نہیں؛ ابہام عموماً شناختِ ذات کی پیدا کردہ نفسی الجھنوں کی وجہ سے پیدا ہوتا ہے) ۔ تاہم، وہ کہاں ہے؟ اس سوال کی گہری حزنیہ لَے ان کی نظموں میں شدت سے محسوس ہوتی ہے۔ وہ کون ہے؟ جدید نظم کا اہم سوال تھا، جس نے شناخت کی تلاش اور شناخت کے بحران جیسے مسائل کو جنم دیا۔ بیسویں صدی کے انسان کے یہ دونوں اہم مسائل امجد کی نظم کے مرکزی مسائل نہیں بنے۔ مجید امجد کی نظم میں جدید انسان کے ایک دوسرے مسئلے کی نمائندگی ہوئی؛یہ کہ قرنوں سے پھیلتی بڑھتی کائنات، اور وقت کے لامنتہیٰ منطقے میں انسان کا مقام کیا ہے؟جدید مغربی نظم میں شناخت کا سوال صنعتی جدیدکاری اور عالمی جنگوں کی دہشت ناکی و بربادی سے پیدا ہوا تھا؛جب کہ اردو نظم میںشناخت کا سوال نو آبادیات کی ثقافتی مغائرت سے پیدا ہوا تھا۔ تاہم مغربی و اردو نظم میں بے دخلی و معزولی <annotation lang="en">(displacement)</annotation>، شناخت کے سوال کی بنیاد تھی۔ صنعتی جدید کاری اور عالمی جنگوں سے لاکھوں لوگ جڑوں سے اکھڑ گئے؛جب کہ استعماریت کی ثقافتی پالیسی نے لوگوں کو جڑوں سے کٹنے، خود اپنی اصل سے بیگانہ ہونے پر مجبور کیا۔ یہی وجہ ہے کہ شناخت کی تلاش اور شناخت کا بحران، دونوںسوالات ’اصل‘ یعنی <annotation lang="en">origin</annotation>پر مرتکز ہوتے ہیں؛اس فرق کے ساتھ کہ شناخت کی تلاش ’اصل‘ کو پہچاننے، اور اس تک رسائی کا سفر ہوتی ہے، اور اس سفر کی نوعیت ’گھر واپسی‘ کی ہوتی ہے، جب کہ شناخت کا بحران ’اصل‘ کے سلسلے میں تشکیک وتذبذب کا شکار ہوتا اور کسی نئی ’اصل‘ سے متعلق غیر واضح رویے کا حامل ہوتا ہے۔ ’اصل‘ کے سلسلے میں تشکیک ہی کسی نئی اصل سے وابستہ ہونے میں مانع ہوتی ہے۔ شناخت کے بحران میں مبتلا شخص ’کون اور کیا‘ کی فضامیں معلق ہوتا ہے۔ مثلاً یگانہؔ کا یہ شعر شناخت کے بحران کو پیش کرتا ہے:</p>
			<blockquote>
				<verse>
					خدا ہی جانے یگانہؔ میں کون ہوں کیا ہوں
					خود اپنی ذات پہ شک دل میں آئے ہیں کیا کیا
				</verse>
			</blockquote>
			<p>اگرچہ شناخت کا بحران، آدمی کو جذباتی طور پر تہ وبالا کرتا رہتا ہے؛ کبھی اسے بے خانماں ہونے کے کرب سے دوچار کرتا، اور کبھی جڑوں سے محبت و بے زاری کے متضاد جذبات سے ہم کنار کرتا ہے، تاہم اس کا مثبت پہلو یہ ہے کہ اس سے تشکیک اور ابہام کی جو کیفیات جنم لیتی ہیں، وہ شاعری میںقول محکم (ڈاگما) پیدا نہیں ہونے دیتیں۔ قولِ محکم شاعری کی موت ہے! بہر کیف امجد کی نظم میں بے خانماں ہونے، جڑوں سے کٹتے جڑتے رہنے کی اذیت کا بیان کم ملتا ہے (مثلاً ”رفتگاں“ یا ”متروکہ مکان“ میں یہ بیان موجو دہے) ۔ یہ بھی تسلیم کرنا چاہیے کہ جدیدنظم کے فرد کا ایک بڑا مسئلہ شناخت کا بحران تھا۔ اس مسئلے کے کئی پہلو تھے۔ جدیدفردجس اصل سے کٹا ہوا تھا، وہ کہیں گھر یاوطن تھا تو کہیںوہ ایک الوہی مرکز تھا۔ گھر یا وطن سے کٹنے کا سبب استعماری ثقافتی اجارہ داری تھی، جس کے تحت ایک بیرونی اجنبی ثقافت، مقامی ثقافت کو حاشیے پر دھکیل دیتی تھی، اور آدمی اپنے ہی گھر میں بے گھر ہو جاتا تھا؛ جب کہ الوہی مرکز سے جدا ہونے کا سبب، جدید یت کا بشر مرکزفلسفہ تھا۔ میرا جی کی نظم میں الوہی مرکز سے جدا ہونے کا مسئلہ شدت سے اجاگر ہوا ہے۔ مثلاً نظم ”سلسلۂ روزوشب“ میںانسان خود کو چاروں طرف سے خلا میں گھرا پاتا ہے۔</p>
			<blockquote>
				<verse>
					خدا نے الائو جلایا ہوا ہے
					اسے کچھ دکھائی نہیں دے رہا ہے
					ہر اک سمت اس کے خلا ہی خلا ہے
					سمٹتے ہوئے دل میں وہ سوچتا ہے
					تعجب کہ نور ازل مٹ چکا ہے
					بہت دور انسان ٹھٹھکا ہوا ہے
					اسے ایک شعلہ نظر آرہا ہے
					مگر اس کے ہر سمت بھی اک خلا ہے
					تخیل نے یوں اس کو دھوکا دیا ہے
					ازل ایک پل میں ابد بن گیا ہے
					عدم اس تصور پہ جھنجھلا رہا ہے
					نفس دو نفس کا بہانہ بنا ہے
					حقیقت کا آئنہ ٹوٹا ہوا ہے
					تو پھر کوئی کَہ دے یہ کیا ہے وہ کیا ہے
					خلا ہی خلا ہے، خلا ہی خلا ہے
				</verse>
			</blockquote>
			<p>خلا، شناخت کے بحران کا استعارہ ہے۔ خلامیں کوئی مرکز نہیں۔ خلا اصل میں مرکز کی گم شدگی کی پیداوار ہے۔ خلا کا کوئی الگ وجود نہیں؛یہ مرکز کے گم ہونے سے ہویدا ہوا ہے۔ لہٰذا اس کا کوئی اپنا مفہوم نہیں۔ جس طرح آئینے کے ٹوٹنے سے پیدا ہونے والا منظر، آئینے کی نسبت ہی سے اپنا معنی اخذ کرتا ہے؛ آئنے کے ٹکڑے بار بار یاددلاتے رہتے ہیں کہ ثابت و سالم آئینہ ’موجود‘ تھا؛ ٹکڑوں کا ازدحام، آئینے کی سا لمیت کی طرف ہماری توجہ مبذول کراتا ہے؛ انتشار کا معنی، ترتیب کے متوازی ہی قائم ہوتا ہے۔ اسی طرح خلا مسلسل یہ احساس دلاتا ہے کہ مرکز ’موجود‘ تھا؛ خلا کے ’حال‘ میں مرکز کا ’ماضی‘ موجود رہتا ہے۔ سادہ لفظوں میں ہم یہ کَہ سکتے ہیں کہ مرکز گم ہوتا ہے، فنا نہیں ہوتا۔ گھر، وطن یا الوہی مرکز سے جدا ہونے کے باوجود ’مرکز‘ فنا نہیں ہوا تھا۔ اسی بنا پر شناخت کا بحران ناستلجیا کو جنم دیتا ہے۔</p>
			<p>جدیداردو نظم میں مرکز کی گم شدگی کا اظہار مختلف پیرایوں میں ہوا ہے۔ میرا جی کے یہاں خلا اس کا استعارہ ہے۔ خلاکی بے کرانی، وقت کی اس لامتناہیت کی علامت بھی ہے، جس کا تصور کرتے ہوئے، انسانی تخیل کے کنارے تحلیل ہونے لگتے ہیں۔ جدید انسان کئی طرح کے دبدھوں کا شکار تھا؛ایک طرف وہ الوہی مرکز سے کٹا ہوا تھا، اور دوسری طرف جب وہ زماں کی بے کرانی میں اپنے مقام کی تلاش کرتا تھاتو اسے اپنا وجود بے مرکز ہوتا محسوس تھا۔ زماں کی بے کراں وسعتوں میںبے مرکزہونے کے خدشے کا جذباتی اثر کیا ہے، اور ’وجود کی بے مرکزیت‘ سے نبرد آزما ہونے کے سلسلے میں انسانی بساط کیا ہے؟اسی کومجید امجد نے اپنی نظموں کے قلب میں جگہ دی ہے۔ پہلے امجد کی نظموں سے کچھ اقتباسات دیکھیے:</p>
			<blockquote>
				<verse>
                    مگر آہ یہ لمحۂ مختصرجو مری زندگی، میرا زاد سفر ہے!
                    مرے ساتھ ہے، میرے بس میں ہے، میری ہتھیلی پہ ہے یہ لبالب پیالہ
                    یہی کچھ ہے لے دے کے میرے لیے اس خراباتِ شام و سحر میں یہی کچھ
                    یہ اک مہلتِ کاوش دردہستی! یہ اک فرصت کوششِ آہ و نالہ				
				</verse>
			</blockquote>
			<p>(امروز)</p>
			<blockquote>
				<verse>
                    میں کہ اک لمحے کا دل
                    جس کی ہر دھڑکن میں گونجے دوجہاں کی تیرگی
                    زندگی، اے زندگی				
				</verse>
			</blockquote>
			<p>(زندگی، اے زندگی)</p>
			<blockquote>
				<verse>
                    کتنی چھنا چھن ناچتی صدیاں
                    کتنے گھنا گھن گھومتے عالم
                    کتنے مراحلــــ۔ ۔ ۔ ۔ ۔ ۔
                    جن کا مآل۔ ۔ ۔ ۔ ۔ اک سانس کی مہلت				
				</verse>
			</blockquote>
			<p>(حرف اول)</p>
			<blockquote>
				<verse>
                    سوچتا ہوں یہی دو گھونٹ جو میں نے خمِ دوراں سے پیے
                    یہی دو سانس، شبستان ابد میں یہی دو بجھتے دیے
                    دوش و فردا کی فصیلوں میں یہی دو رخنے
                    یہی جو سلسلۂ زندگیِ فانی ہے
                    کیا اسی ساعتِ محرومی غم تاب کی خاطر میں نے
                    وسعتِ وادیِ ایام میں کانٹوں کے قدم چومے تھے؟
                    لاکھوں دنیائوں کے لٹتے ہوئے کھلیانوں سے
                    میر احصہ یہی میری تہی دامانی ہے؟				
				</verse>
			</blockquote>
			<p>(نہ کوئی سلطنت غم ہے نہ اقلیم طرب)</p>
			<p>اک سانس کی مہلت، اور وہ بھی فرصتِ کوششِ آہ و نالہ۔ انسانی وجود کی حقیقت کا یہ عرفان امجد کی نظم میں ریڑھ کی ہڈی کا درجہ رکھتا ہے۔ ان کی نظموں میں جہاں جہاں ’اک سانس کی مہلت‘ کا ذکر ہوا ہے، وہ وقت کی لامتناہیت کے تناظر میں ہوا ہے۔ یوں لگتا ہے کہ ان کی نظم کا متکلم بے کراں سمندر میں اٹھتی موجوں میں سے کسی ایک موج پر ایستادہ ہے۔ (خود امجد نے نظم ”امروز“ میں یہی تمثال وضع کی ہے: ابد کے سمندر کی اک موج جس پر مری زندگی کا کنول تیرتا ہے) ۔ اس کے چاروں طرف موجیں رقص کر رہی ہیں، جس کی وجہ سے اس پر لرزہ طاری ہے۔ وہ اپنے وجود کے مقام کا تجربہ اس دہشت کی حالت میں کر رہا ہے، جسے ’وقت کی دہشت‘ کہنا چاہیے۔ یہی وجہ ہے کہ امجد جب لمحۂ مختصر کو اپنی زندگی اور زادِ سفر کہتے ہیںتو ایک آہ بھرتے ہیں۔</p>
			<p>یہ ایک انوکھی بات ہے کہ امجدکی نظموں میں وقت ایک رقاص کی صورت ظاہر ہوتا ہے۔ ان کے متکلم کے تخیل میں صدیاں چھنا چھن ناچتی ہوئی طلوع ہوتی ہیں۔ گویا وہ وقت کو ایک عظیم آرٹسٹ کی صورت معرض عرفان میں لاتے ہیں، مگر ایسا آرٹسٹ جسے اپنے آرٹ کے سوا کسی سے کوئی دلچسپی نہیں۔ (جاوداں خوشیوں کی بجتی گتکڑی کے زیروبم: زندگی، اے زندگی) ۔ دوسرے لفظوں میں اس میں اور آرٹ میں دوئی موجود ہی نہیں۔ وہ رقص بھی ہے اور رقاص بھی۔ اس کا رقص، اس کے ہونے کا سبب اور اس کے ہونے کاگواہ ہے۔ مجید امجد کے یہاں وقت کا یہ نہایت معنی خیز استعارہ ہے۔ رقص اور رقاص کا ’ایک ہونا‘ دوئی اور ثنویت کا خاتمہ بھی ہے، اور محویتِ ذات کی علامت بھی۔ لگتا ہے کہ مجید امجد کے لاشعور میںکہیں شو رقص کا تصور موجود تھا۔ ہندو اساطیر میں شو کا رقص کائنات میں تمام حرکت کا سرچشمہ ہے، نیز اس کے رقص کا مقصد انسانی روح کو مایا جال سے آزاد کرانا ہے۔ مجید امجد کے یہاں بھی وقت، کائنات کی تخلیقیت کا منبع ہے، اور وقت کی لامتناہیت زندگی کی ایک بنیادی حقیقت کے التباس کا پردہ چاک کرتی ہے؛یہ کہ وقت ابدی اور انسان فانی ہے۔ وقت کی ابدی لامتناہیت کے مقابل، فنا کا احساس ہی مجید امجد کی نظم میں حزن کی ایک مستقل کیفیت کا سبب ہے۔ یہاں یہ بات پیش نظر رہنی چاہیے کہ جدید ادب میں اساطیری تمثالیں، اپنے قدیمی مفہوم میں پیش نہیں ہوتیں۔ جدید تخلیق کار ان کے قدیمی مفہوم کی قلبِ ماہیت کرتا ہے؛ ان کی مذہبی معنویت کو دنیوی سیکولرمعنویت میں بدلتا ہے۔ مجید امجد کے یہاں بھی شو کی تمثال کی قلبِ ماہیت ہوئی ہے۔ اساطیری شو کارقص، اور محویتِ ذات کائنات کی تمام حرکت کا منبع ہیں؛ گویا اس کی بے نیازی، کائنات کے لیے فکرمندی کی علامت ہے، مگر جدید شاعری میں اساطیری دیوتائوں کی محویتِ ذات، انسان و کائنات سے ان کی لاتعلقی کا معنی رکھتی ہے۔ جدید شاعری میں یہ دیوتا انسانی مقاصد کے سلسلے میں سنگ دلانہ بیگانگی کا مظاہرہ کرتے ہیں۔ انسان کٹتے مرتے ہیں، زمین مسلخ میں بدل جاتی ہے۔ ”روز اس مسلخ میں کٹتاہے ڈھیروں گوشت؍دھرتی کے اس تھال میں ڈھیروں گوشت“، مگر شہرِ ابدکی بیگانگی ملاحظہ کیجیے کہ وہ ان کی بو تک محفوظ نہیں رکھتا۔ مگر شاعر یہ بیگانگی اختیار نہیں کر سکتا۔ شامی شاعر ادونس کی نظم ’صحرا‘ کے پہلے دو مصرعے دیکھیے:</p>
			<blockquote>
				<p><annotation lang="en">The cities dissolve, and the earth is a cart loaded with dust</annotation></p>
				<p><annotation lang="en">Only Poetry knows how to pair itself to this space.</annotation></p>
			</blockquote>
			<p>مجید امجد کا متکلم وقت کے رقص کو دیکھتا ہے۔ اس کا دیکھنا، فقط ایک منظر کا ادراک نہیں۔ شاعر صرف ادراک نہیں کرتا؛ محض ادراک، ایک وقتی، لمحاتی جانکاری ہے، جس کا کوئی گہرا نقش قائم نہیں ہوتا۔ خالی ادراک، یادداشت کے کسی کونے کھدرے میں پہنچ کر، ایک غیر اہم واقعے کی صورت جلد فراموش ہونے کا امکان رکھتا ہے۔ چنانچہ ایک حقیقی شاعر فقط ادراک نہیں، ایک مکمل وجودی تجربے سے گذرتا ہے۔ ادراک اگر ایک سایہ ہے تو وجودی تجربہ ایک سیل ہے، جو آدمی کے خیالات و احساسات کی ساری ترتیب کو برہم کر ڈالتا ہے، اور اس کے ساتھ ہی ایک نئی ترتیب قائم کرنے کی اشد ضرورت پر اصرار کرتا ہے۔ مجید امجد وقت کو جب ایک رقاص کے طور پر دیکھتے ہیں، توان کے لیے یہ ایک لمحاتی فنتاسی نہیں۔ ان کی کئی نظموں (جیسے ”زندگی، اے زندگی“ ، ”حرفِ اوّل“ ، ”امروز“ ) میں وقت کا یہی امیج ابھرا ہے۔ لہٰذا اسے ایک لمحے کی فنتاسی کی بجائے، ایک ایسا موتف کہنا مناسب ہوگا جو وقت کی رمز کا انکشاف کرتا ہے۔ ایک ایسا انکشاف جو شعورِ وجود کو تہہ وبالا کر ڈالتا ہے۔</p>
			<p>مجید امجد ایک حقیقی شاعر کے طورپرہماری عمومی توقعات کی شکست کرتے ہیں۔ رقص و راگ، اگر آرٹ ہے تو اس کا مشاہدہ باعثِ مسرت ہونا چاہیے۔ مجید امجد ہماری اس توقع کو ریزہ ریزہ کرتے ہیں۔ ان کے مطابق ناچتی صدیوں کا تجربہ، یا زماں کے پھیلائو میںاپنے مقام کی شناخت، انسانی وجود میں ایک گہرے حزن کا باعث ہے۔ کیا ہم یہ سمجھیں کہ آرٹ کا مشاہدہ الم انگیز بھی ہو سکتا ہے، یا جمالیاتی مسرت کی طرح جمالیاتی الم بھی ہوتا ہے؟کم از کم مجید امجد کے یہاں ’ناچتی صدیوں کے آرٹ‘ کا مشاہدہ الم انگیز ہے، اور اس کا سبب بالکل واضح ہے۔ امجد زماں سے باہر اور الگ کسی شے کو نہیں سمجھتے، مگر زماں کو خود سے بیگانہ محسوس کرتے ہیں۔ جعفر طاہر نے یہ تو درست لکھا ہے کہ اردو میں ان [مجید امجد] کی طرح حزن و ملال کی سچی شاعری کسی نے نہیں کی، اور یہ بھی بجا کہا ہے کہ مجید امجد کو اپنے ہونے کا غم ہے، اپنے ظہور وحضور کا الم ہے، تاہم انھوں نے یہ واضح نہیں کیا کہ اپنے ہونے کا غم کیوں؟ قصہ یہ ہے کہ مجید امجد کا حزن ناچتی صدیوں کی انسان سے لا تعلقی کے عرفان کا زائیدہ ہے۔ وقت کی راگنی کی تان دائمی ہے، ناچتی صدیوں کا آہنگ ابدی ہے، جب کہ آدمی کو فقط ایک سانس کی مہلت ہے۔ زمانے کی پھیلی ہوئی بے کراں وسعتوں میں آدمی کو بس دو چار لمحوں کی میعاد ملی ہے۔ لہٰذا امجد کا غم صرف ہونے کا غم نہیں، ہونے کی آگہی کا غم ہے۔ یہ عرفان کلاسیکی عہد کے انسان کا عرفان نہیں۔ کلاسیکی عہد کا انسان وحدت الوجودی طرزِ فکر (پیرا ڈائم) میں سوچتا تھا، اس لیے غالب کے اس شعر کے مصداق تھا:</p>
			<blockquote>
				<verse>
					دلِ ہر قطرہ ہے ساز انالبحر
					ہم اس کے ہیں، ہمارا پوچھنا کیا
				</verse>
			</blockquote>
			<p>تب جز، اپنی محدودیت کا احساس کر کے کانپ جاتا تھا، مگر اسے یہ اطمینان رہتا کہ وہ کل میں ضم ہو کر اپنی محدودیت کے کرب سے نجات پا سکتا ہے۔ اس کا راستہ بھی کٹھن تھا، مگر ایک واضح منزل کی طرف اسے لے جانے کا امید افزا امکان رکھتا تھا۔ امجد کی نظم کا جدید انسان اپنی شناخت وحدت الوجودی جز کے طور پر کرتا ہی نہیں؛ وہ خود کو تصورات کی اس دنیا میں پاتا ہے، جہاںجز اور اس سے وابستہ مابعد الطبیعیاتی جہات کا سکہ متروک ہو چکا ہے۔ مجید امجد کا شعری تجربہ، جدید تصورات کی اس دنیا میں وقوع پذیر ہوتا ہے، جہاں فصل اور مہجوری دائمی ہے۔ انسان اور وقت، انسان اور دنیا میں کبھی نہ مٹنے والا فاصلہ ہے۔ وقت ابدی اور انسانی فانی ہے ؛زمانے کی وسعتوں کی کوئی حد نہیں، اور آدمی کی حد ذرا سی ہے۔ دونوں میں اس فاصلے اور فرق کی آگہی ہی الم انگیز ہے۔ نظم ”دنیا سب کچھ تیرا۔ ۔ ۔ “ میں یہی حقیقت پیش ہوئی ہے۔</p>
			<blockquote>
				<verse>
                    سب کچھ تیرا، اے دنیا
                    دریا دریا، بجتے ساز
                    نگری نگری، موہن مکھ
                    بام بام پر چاند
                    کرن کرن گلنار
                    آسمانوں اور زمینوں سے سب روپ
                    سب کچھ تیرا۔ ۔ ۔ ۔ اے دنیا				
				</verse>
				<verse>
                    تیرے طاق پہ میں اک دیپ
                    تو صدیوں کے گارے میں گندھی ہوئی دیوار
                    میں۔ ۔ ۔ اک پل کی راکھ
                    ۔ ۔ ۔ ۔ اک دھڑکن کی ہوک
                    جل گئی عود کی شمع
                    گر گئی بے بس راکھ
                    رات کے پربت سے ٹکر ا گئی، خوشبو کی اک لہر
                    پھر وہی رنگ اور پھر وہی روپ
                    نگری نگری موہن مکھ
                    بام بام پر چاند
                    کرن کرن گلنار				
				</verse>
			</blockquote>
			<p>یہ نظم وقت کی لامتناہیت میں جدید انسان کی خود کو پانے <annotation lang="en">(Locate)</annotation> کی کوشش سے متعلق ہے۔ دنیا، جو وقت کی کارفرمائی کے مظاہر پر مشتمل ہے دائمی ہے، جب کہ آدمی ایک دیپ کی مانند ہے، جو ایک پل میں راکھ ہو جاتا ہے۔ آدمی کا پل بھر کو روشن ہونا، پھر بجھ جانا، ایک واقعہ ہے، مگر اس واقعے سے ’بام بام پر چاند اور کرن کرن گلنار‘ دنیا لاتعلق رہتی ہے۔ دائمی راگنی کی تان اسی طرح جاری رہتی، اور جاوداں خوشیوں کی گتکڑی کا زیرو بم اسی طرح باقی رہتا ہے۔ مجید امجد کی نظم باور کراتی ہے کہ آدمی اور دنیا؍ وقت میں یہ فاصلہ بیک وقت سماجی، نفسیاتی اوروجودی ہے۔ مجید امجد جس دنیا کو مخاطب ہو کر کہتے ہیں: سب کچھ تیرا۔ ۔ ۔ اے دنیا، وہ دنیاسماجی وطبقاتی بھی ہے اور وقت و کائنات سے عبارت بھی۔ اس دنیا نے ’سب کچھ‘ اپنی مٹھی میں کیا ہوا ہے؛ وسائل سے لے کر انسانی تقدیر تک۔ یہ فقط اجارہ پسند نہیں، خود نگر اوربیگانۂ محض بھی ہے۔ اس کی بلا سے کوئی فقط ایک پل کی راکھ ہے۔ یہ اسی طرح چمکتی دمکتی رہتی ہے۔ ان نظموں کو ان کے تاریخی تناظر میں پڑھیں تو صاف محسوس ہوتا ہے کہ خود نگر اور بیگانۂ محض دنیا سرمایہ داریت کی دنیا ہے، جس کے نمائندے نو آبادیاتی حکمران تھے، یا ان کی معاون کٹھ پتلیاں۔</p>
			<p>مجیدا مجد اپنی بعض نظموں میں طبقاتی دنیا کو مخاطب کرتے ہیں (جیسے ”جہانِ قیصر وجم“ ، ”رودادِ زمانہ“ ، ”دورِ نو“ ، ”درسِ ایام“ ) ، اور اس طبقے کے جھریوں بھرے ہاتھوں پر ڈھائے جانے والے مظالم کا ذکر کرتے ہیں، نیز اس طبقے کو ’وارثانِ طرہ طرفِ کلاہِ کَے‘ قرار دے کر ان کے انجام کی پیش گوئی بھی کرتے ہیں:</p>
			<blockquote>
				<verse>
					تم نے فصیلِ قصر کے رخنوں میں بھر تو لیں
					ہم بے کسوں کی ہڈیاں لیکن یہ جان لو
					اے وارثانِ طرہ طرفِ کلاہِ کَے
					سیل زماں کے ایک تھپیڑے کی دیر ہے
				</verse>
			</blockquote>
			<p>یہ سیلِ زماں، تاریخ کی بے رحم قوت بھی ہے اور وقت کی فنا خیز سطوت بھی۔ جب کہ آدمی کا ایک پل میں راکھ ہو جانا، وجودی حقیقت ہے۔ قابلِ غور بات یہ ہے کہ اس کا تعلق جبلتِ مرگ کے نفسیاتی عارضے سے نہیں ہے۔ فرائیڈ نے جبلتِ مرگ <annotation lang="en">(thanatos)</annotation> کو قبل پیدا ئش کی حالت کی طرف مراجعت کا نام دیا ہے۔ یہ جبلت ابتدا میں منفعل، نسائی اور مساکیت پسندانہ ہوتی ہے، بعد ازاں یہی فعال، مردانہ، سادیت پسندانہ مزاج اختیار کر لیتی ہے؛ یعنی پہلے آدمی خود کو برباد کرنے اور بعد ازاں دوسروں کو تباہ کرنے پر تل جاتا ہے۔ خود کشی اور جنگوں کی صورت اجتماعی خود کشی یا نسل کشی کا سبب جبلتِ مرگ ہے۔ ساقی فاروقی کی نظم ”موت کی خوشبو“ کا یہ ٹکڑاجبلتِ مرگ کا اظہاریہ بناہے، گو محدود سطح پر۔</p>
			<blockquote>
				<verse>
                    ہمیں موت کی تیز خوشبو نے پاگل کیا ہے
                    امیدوں کی سرخ آب دوزوں میں سہمے
                    تباہی کے کالے سمندر میں
                    بہتے چلے جا رہے ہیں
                    کراں تا کراں
                    ایک گاڑھا کسیلا دھواں ہے
                    زمیں تیری مٹی کا جادو کہاں ہے				
				</verse>
			</blockquote>
			<p>ساقی کی نظم میںجس ’موت کی تیز خوشبو‘ کا ذکر ہے، وہ آدمی کے وجود کے اندرسے ابھرتی ہے۔ ساقی کہتے ہیں کہ آدمی کی رگوں میں کوئی رودِ غم بَہ رہا ہے، اور آسمان غنیم بنا ہوا ہے، جہاں دشمن جہازوں کی سرگوشیاں گونجتی ہیں۔ گویا موت اوّل اندرسرسراتی ہے اور پھر باہردندناتی ہے۔ جب کہ مجید امجد کی نظم انسان کی فنا پذیر بشریت <annotation lang="en">(mortality)</annotation> کو پیش کرتی ہے۔ یہ مرگ کی خواہش نہیں، فنا کی حقیقت کا اظہارہے۔ اس کا مفہوم انسان کی بے ثباتی نہیں، جسے ہماری کلاسیکی شاعری نے تکرار کے ساتھ پیش کیا ہے۔ کلاسیکی شاعری میں بے ثباتی کا تصور بڑی حد تک اخلاقی تھا: نے گل کو ہے ثبات، نہ ہم کو ہے اعتبار؍کس بات پر چمن ہوسِ رنگ و بو کریں (میر درد) ۔ زندگی کی بے ثباتی کا یقین، ہوس سے دور رہنے کی اخلاقی تعلیم دیتا تھا۔ نیز اس سے انسانی مساوات کا تصور پیدا ہوتا تھا۔ موت کی دہلیز پر پہنچ کر شاہ و گدا یکساں طور پر بے حیثیت ہو جاتے تھے۔ دوسرے لفظوں میں کلاسیکی شاعر اپنی بے ثباتی کو ایک دوسرے، اعلیٰ مقصد کے حصول کا ذریعہ بنا لیتا تھا۔ اس سے بے ثباتی کا غم دب جاتا <annotation lang="en">(suppress)</annotation> تھا۔ کلاسیکی شاعروں میں مرزا غالب استثنا کا درجہ رکھتے ہیں، جنھوں نے بے ثباتی کے ’حقیقی غم‘ کے، کسی اعلیٰ مقصد کے ہاتھوں دب جانے کو محال قرار دیا تھا: مٹتا ہے فوتِ فرصتِ ہستی کا غم کوئی ؍ عمر عزیز صرفِ عبادت ہی کیوں نہ ہو۔ یہی وجہ ہے کہ غالب جدید شاعری کے بنیاد گزار ہیں۔ مجید امجد کی نظم فکری سطح پر غالب کی راہ پر چلتی ہے۔ غالب کے یہاں بشریت کودیوتائوں کی حکم رانی سے آزاد کرانے کی روش ملتی ہے۔ لہٰذا غالب بشر کی دنیا کو اس کی اکثر مضحکہ خیزیوں کے ساتھ پیش کرتے ہیں۔ غالب کی شاعری کا غم، دیوتائوں کی مملکت سے ہجرت کرنے والے بندۂ آزاد کا غم ہے۔ چونکہ یہ آدمی کا اپنا غم ہے، اس لیے اس پر ہنسا جا سکتا ہے، اس کا ٹھٹھا اڑایا جا سکتا ہے، مگر نہ تو اس کا انکار کیا جا سکتا ہے، نہ اسے کسی دیوتائی مقصد کا ایندھن بنایا جا سکتا ہے۔ غم ہستی کا علاج مرگ یعنی مکمل خاتمہ ہے، مرگ کے بعد کی صورتِ حال یا متوقع دنیا نہیں۔</p>
			<p>مجید امجد، آدمی کی حقیقت کو ’اک سانس کی مہلت‘ ، ایک دیپ سمجھتے ہیں اورغالب کی مانند اس کی ملکیت <annotation lang="en">(ownership)</annotation> قبول کرتے ہیں۔ چنانچہ ان کا غم ’ہونے کا غم‘ اس قد رنہیں، جس قدر انسان کی فنا پذیری کی ملکیت تسلیم کر لینے سے پیدا ہونے والا غم ہے۔ مارٹن ہائیڈگر <annotation lang="en">(Martin Heidegger</annotation>: ۱۸۸۹ئ۔ ۱۹۷۶ئ) نے جرمن شاعرہولڈرلِن <annotation lang="en">(Holderlin</annotation>: ۱۷۷۰ئ۔ ۱۸۴۳ئ) کی شاعری کے ضمن میں لکھا ہے کہ:</p>
			<blockquote>
				<p>زمانہ اس لیے بے نوا نہیں کہ صرف خدا باقی نہیں رہ گیا، بلکہ اس لیے کہ فانی انسان اپنی فنا پذیری سے بہ مشکل واقف اور واقف ہونے کی صلاحیت کے حامل ہیں۔ اس طور فانی انسانوں نے اپنی ہی [فنا پذیر] فطرت کی ملکیت حاصل نہیں کی۔</p>
			</blockquote>
			<p>اپنی فناپذیر فطرت کی ملکیت حاصل کرناجس قدر مشکل ہے، اس سے کہیں زیادہ ضروری ہے۔ یہ محض حوصلے اور ظرف کا معاملہ نہیں، شعور کی اہلیت، اور تخیل کی صلاحیت کا مسئلہ بھی ہے۔ بلھے شاہ جب کہتے ہیں کہ ’بلھے شاہ اسیں مرنا ناہیں، گور پیا کوئی ہور‘ (بلھے شاہ، ہم نے نہیں مرنا تھا، قبر میں کوئی اور پہنچا ہوا ہے) تو وہ فناکی حقیقت کو قبول کرنے میںعمومی انسانی شعور کی بے بسی کی طرف اشارہ کرتے ہیں (اگرچہ اس شعر کا ایک مطلب یہ بھی ہے کہ ہمیں موت نہیں آسکتی؛ہم لافانی ہیں) ۔ انسانی شعور اگر ایک روشن کرہ ہے تو فنا ایک مطلق تاریکی ہے۔ روشن کرّے کے لیے مطلق تاریکی کا تجربہ اتنا ہی مشکل ہے جتنا آگ کے لیے پانی کا تجربہ مشکل ہے۔ پانی، آگ کو بجھا دیتی اور تاریکی، روشنی کو نگل جاتی ہے۔ چنانچہ عمومی شعور فنا کا تجربہ نہیں کر سکتا، اس کا خیال کر سکتا ہے، اور وہ بھی ادھورا، اور کبھی کبھی۔ لیکن فناکی حقیقت کی ملکیت کو قبول کرنے کا مطلب، عمومی شعور کے اس دائرے سے باہر قدم رکھنا ہے جو فنا کوکبھی کبھی، جستہ جستہ خیال میں اس طور لاتا ہے جیسے اس کا تعلق صرف دوسروں سے ہو۔ ملکیت، اختیار کلی ہے۔ جب تک آدمی موت کو دوسروں کی حقیقت سمجھتا رہتا ہے، اس پر ’اختیار‘ بھی نہیں رکھتا، الٹاموت اس پراختیار رکھتی ہے۔ اس کی اپنی موت کی حقیقت، ایک غیر وجود کا وقوعہ ہوتی ہے۔ خوفِ مرگ، آدمی پر موت کے اختیار کی علامت ہے۔ موت ایک عفریت کی صورت، آدمی کے وجود پر لرزہ طاری کیے رکھتی ہے؛گویا آدمی کا اپنا وجود اس کے اختیار میں نہیں ہوتا۔</p>
			<p>فنا، انسانی وجود کی حدہے۔ فنا کی حقیقت کی ملکیت کا مطلب، اپنے وجود کی حد کا عرفان حاصل کرنا، تسلیم کرنااور اپنے وجود کی حد میں اپنی عمل داری قائم کرنا ہے۔ مجید امجد یہی موضوع نظم ”ہوس“ میں پیش کرتے ہیں۔ نظم کا متکلم ان گذرے دنوں کو یادکرتا ہے، جب ہوس کے تیشے چلنے شروع نہیں ہوئے تھے۔ تب ’زمیں محور میں، آسماں چوکھٹے میں، ہر چیز اپنی اپنی حدوں میں محدود، اپنی اپنی بقا میں باقی‘ تھی؛ فناکے شعور نے ہر شے کو اس کی حد میں رکھا ہوا تھا۔ ہوس، حد پار کرنے کا، اور اپنی سلطنت میں اپنی عمل داری تیاگنے کا نام ہے۔ یہ وہ:</p>
			<p>عجیب دن تھے، ہر ایک ذرے کے دل میں داغ فنا کا سورج ابھر رہا تھا</p>
			<p>وہ دن، وہ احساس بے ثباتی</p>
			<p>وہ دولت بے زری، وہ اپنی نمود بے سود میں غم لازوال کو ڈھونڈنے کی خوشیاں</p>
			<p>گویا جب تک ذرے کی طرح بے حقیقت انسان کے دل میں فنا کاداغ، سورج کی طرح روشن حقیقت بنا رہتا ہے، وہ اپنی حد میں رہتا ہے۔ ’اپنی حد میں رہنا‘ بیک وقت اخلاقی اور جمالیاتی اصول ہے۔ اپنی حدکا خیال رکھنے والا دوسروں کی حدود کا لحاظ بھی رکھتا ہے۔ اسی طرح اپنی حد کو پہچاننا، حقیقت کو پہچاننا ہے۔ فناکو زندگی کی حد سمجھنا، زندگی کی حقیقت کو پالینا ہے۔ اس سے آدمی زندگی یا موت دونوں کے سلسلے میں کسی واہماتی فنتاسی کا شکار نہیں ہوتا۔ جس طرح قول محکم یا ڈاگما شاعری کے لیے زہر ہے، اسی طرح واہماتی فنتاسی بھی شاعری کو قتل کرتی ہے۔ بڑی شاعری حقیقت و فنتاسی کے اس منطقے میں وجود رکھتی ہے، جس میں دونوں ایک دوسرے کی حریف نہیں حلیف بنتی ہیں، اور دونوں میں اجنبیت ختم ہوتی، اوررسم و راہ کا آغاز ہوتا ہے۔ وہ ایک دوسرے کو دھکیلنے کے بجائے، ایک دوسری کی جانب کھنچتی ہیں۔ گویا دونوں میںقربت اور مماثلت پیدا ہوتی ہے؛ جمالیات کی بنیاد قربت (جس سے مجاز کی تمام صورتیں پیدا ہوتی ہیں) اور مماثلت (جو استعارہ و علامت کی اساس ہے) ہے۔ دوسرے لفظوں میں مجید امجد کی شعری جمالیات مرگ و ہستی کی قربت و مماثلت پر استوار ہے۔</p>
			<p>علاوہ ازیں جیتے جی موت کا خیال یا <annotation lang="sd">موتو قبل ان تموتو</annotation>، روشنی وتاریکی کی جدلیات سے عبارت ہے۔ ہم جانتے ہیں کہ جدلیات، معانی کا سرچشمہ ثابت ہوتی ہے۔ جیتے جی موت کی ملکیت، انسانی زندگی میںنئے معانی پیدا کرتی ہے۔ (بشر طیکہ یہ منفعل حزن کا ذریعہ نہ بنے) ۔ دولتِ بے زری، نمودِ بے سود، اور غمِ لازوال میں خوشی کی تلاش، ایسے جدلیاتی تصورات ہیں جو غیر عمومی معانی کے حامل ہیں۔ عمومی معانی فقط نفی یا اثبات پر مبنی ہوتے ہیں، مگر دولتِ بے زری یا غمِ لازوال کی خوشی میں بیک وقت نفی واثبات موجود ہیں۔ فقط نفی یا محض اثبات اصلاً طاقت کے تصورات ہیں؛ طاقت اپنا اثبات چاہتی ہے، اور دوسروں کی نفی؛ وہ اپنے اثباتی تصور میں اپنی نفی کے امکان کو جگہ نہیں دیتی۔ کوئی نظریہ یا آئیڈیالوجی جب فقط اپنے اثبات پر مصر ہو تو وہ دوسروں کی نفی پر تل جاتا ہے؛ اس کامختلف اور مخالف نظریات سے رشتہ مکالمے کا نہیں، ان پر حاوی ہونے، اور ان کی بیخ کنی و نفی کا ہوتا ہے۔ مکالمہ اسی وقت ممکن ہے جب اثبات میں نفی، اور نفی میں اثبات کا امکان موجود ہو، یعنی اپنے حتمی و مطلق ہونے پر ایسا اصرار نہ ہو جس سے دوسروں کا انکار لازم آتا ہو۔ دوسری طرف زندگی کو دولتِ بے زری سمجھنا، زندگی کے اندر اس کی نفی کا امکان دیکھنا ہے؛ اور غمِ لازوال میں خوشی ایک مساکیت پسندانہ طرزِ فکر نہیں، بلکہ اس امکان کی طرف اشارہ ہے کہ غمِ لازوال میں بھی اس کی خود شکنی کا سامان ہے؛ جب کوئی شخص لازوال غم کو پورے انسانی وقار کے ساتھ سہار لے، تو اس کا حوصلہ خوشی کا باعث بن جاتا ہے، صرف اس شخص کے لیے نہیں، ہم سب کے لیے۔ اس طور جدلیاتی تصورات، اصلاً مکالمے کو ممکن بناتے ہیں؛ جیتے جی موت کی ملکیت قبول کرنا، درحقیقت حیات و مرگ میںمکالمے کی راہ ہموارکرنا ہے، جس سے موت زندگی کو معنی بخشتی ہے اور زندگی موت کو؛ نیزغم و خوشی، فنا و بقا میں بیگانگیت ختم ہوتی اور دونوں کے دل میں ایک دوسرے کی حدوں کا احترام راسخ ہوتا ہے۔</p>
			<p>اسی حقیقت کو مجید امجد نے نظم ”جیون دیس“ میں بھی پیش کیا ہے۔ پوری نظم حزن میں ڈوبی ہوئی ہے۔ امجد نے اس نظم میں حزن کی کیا جچی تلی، انتہائی موزوں تمثال وضع کی ہے! چہرے، ڈوبتے سورج کی مانند پیلے پڑ چکے، روحوں کی کیفیت گہری، اداس شاموں کی مثل ہے؛ یہ تشبیہیں تو روایتی ہیں، مگر ان کی توسیع کرتے ہوئے امجد نے جو تمثال ایجاد کی ہے، وہ صرف انوکھی نہیں، ’مکمل‘ بھی ہے۔</p>
			<p>پیلے چہرے، ڈوبتے سورج! روحیں، گہری شامیں</p>
			<p>زندگیوں کے صحن میں کھلتے۔ ۔ ۔ ۔ قبروں کے دروازے</p>
			<p>اس تمثال میں ہم پر غلبہ پالینے کی وہی صلاحیت ہے جس کا مظاہرہ موت، زندگی پر ہلہ بولنے کی صورت میں کرتی ہے۔ یہ تجربہ کس قدر حزنیہ ہوگا، جس میں آدمی کو لگے کہ اس کی زندگی کے صحن میں قبر کا دروازہ منھ پھاڑے ہوئے ہے۔ یہ وہی جدلیات ہے، جسے امجد نے غمِ لازوال کی خوشی، یا دولتِ بے زری کہا ہے، تاہم اس تمثال کی مدد سے پہلے جو بات محض خیال کی سطح پر تھی، اب مجسم ہو گئی ہے۔ ’زندگیوں کے صحن میں کھلتے۔ ۔ ۔ ۔ قبروں کے دروازے‘ کی تمثال باور کراتی ہے کہ زندگی اور موت کا رشتہ، جو پہلے زمانی تھا (کہ موت مستقبل کا ممکنہ وقوعہ ہے) ، اب اس میں مکانیت پیدا ہو گئی ہے۔ دونوں میں مکانی رشتے کا مطلب ’غائب‘ کو ’حاضر‘ بنانے کی سعی ہے ؛دور فاصلے پر کھڑی ’خیالی حقیقت‘ کو، قریب کی ’حسی حقیقت‘ میں بدلنے کی کوشش ہے۔ موت مستقبل کا ایک ممکنہ وقوعہ ہونے کی بناپر زندگی کے لیے ’غائب شے‘ کا درجہ رکھتی ہے۔ کسی اور کی موت کا مفہوم بھی، زندگی کے کارواں سے غائب ہو جانے کا ہے، اور خود اپنی موت کا ایک معنی تماشاے حیات سے دائمی طور پر غائب ہو جانے کا بھی ہے۔ انسانی ہستی کا دبدھا یہ ہے کہ زندگی کے صحن میں قبر کادروازہ کھلنے کے باوجود، موت کے غیاب کا خاتمہ نہیں ہوتا؛ اس کے غیاب کی حقیقت مزید واضح ہوتی، اور ایک روشن حقیقت کے طور پر رونما ہوتی ہے۔ موت زندگی کے دوبدو ہونے کے باوجود ایک غائب شے کے طور پر اپنی شناخت قائم رکھتی ہے۔ تاہم دونوں کو دوبدو محسوس کرناانتہائی دہشت انگیز تجربہ ہے، اور یہی تجربہ اپنی شدت کے تحلیل ہو جانے کے بعد جس کیفیت کو جنم دیتا ہے وہ حزن ہے؛ اسی لیے چہرے پیلے پڑ چکے اور روحوں میں گہری شاموں کا حزن سرایت کر چکا ہے۔ تاہم واضح رہے کہ زندگی کے صحن میں قبر کے دروازے کو منھ کھولے دیکھنا، موت کا تجربہ نہیں؛موت ایک تجربہ ہو ہی نہیں سکتی؛موت، آدمی کو تجربے کی مہلت بھی کہاں دیتی ہے! لہٰذا یہ فنا پذیری کو ایک اٹل حقیقت کے طور پر محسوس کرنے کا تجربہ ہے؛ اس کی دہشت اور حزن کو زندہ آدمی ہی جھیل سکتا ہے۔</p>
			<p>چونکہ مرگ وحیات کا مکالمہ، غائب شے اور موجود شے میں مکالمہ ہے، لہٰذا اس میں وجود کی سطح پربرابری کا رشتہ قائم نہیں ہو سکتا۔ زندگی کے صحن میں قبر کے دروازے کے کھلنے کے باوجود موت، زندگی کی طرح موجود کا مرتبہ حاصل نہیں کرتی ؛ ’غائب‘ کو ’حاضر‘ بنانے کی کوشش کے باوجود، اس کا غیاب پن باقی رہتا ہے؛آدمی موت کا چہرہ نہیں دیکھ سکتا، کیونکہ اس کا چہرہ ہوتا ہی نہیں؛اور جہاں کہیں موت کا چہرہ مصور کیا گیا ہے، وہ دراصل زندگی کا بگڑا ہوا چہرہ ہے۔ موت و حیات کی وجودی عدم مساوات ہی حزن کا باعث ہے۔</p>
			<p>حزن دو طرح کا ہوتا ہے: منفعل اور فعال۔ منفعل حزن شدید مایوسی، ناقابلِ برداشت تاریکی کے مسلط ہو جانے سے عبارت ہے، یاایک اندھی گلی میں داخل ہونے کا نام ہے۔ صاف لفظوں میں یہ فنا پذیری کی ملکیت سے فرار ہے۔ اسی لیے اس میں ایک طرح کی خود ترحمی ہوتی ہے۔ مثلاً فانیؔ کا یہ شعر منفعل حزن کی مثال ہیـ:</p>
			<blockquote>
				<verse>
					کچھ ایسی یاس سے حسرت سے میں نے دم توڑا
					جگر کو تھام کے رہ رہ گئی قضا میری
				</verse>
			</blockquote>
			<p>جب کہ فعال حزن میں، حزن کوتمام ممکنہ شدت سے محسوس کیا جاتا ہے۔ اس کی آگ سے خود کو بچانے کی بجائے خود کو اس کے سپردکیا جاتا ہے۔ اس میں خود ترحمی کے بجائے، اعلیٰ درجے کا انسانی وقار ہوتا ہے ؛حسرت ویاس کی دم گھونٹ دینے والی کیفیات کے بجائے، خود شعوریت کی کیفیت ہوتی ہے۔ اس کی سب سے اہم خصوصیت یہ ہے کہ وجود و ہستی سے متعلق بنیادی سوالات قائم کیے جاتے ہیں۔</p>
			<blockquote>
				<verse>
                    کیا اسی واسطے ماضی کے یخستانوں سے اک موجِ حیات
                    اپنے ہمراہ لیے ناچتی گاتی ہوئی صدیوں کی برات
                    آکے اِس ساحل گل پوش سے ٹکرائی ہے؟
                    کیا یہی مقصدِ صد عالمِ امکانی ہے
                    کہ جب اس سطح خروشندہ پہ ڈھونڈوں میں کوئی رخت طرب
                    کوئی مکھ، کوئی نگہ، کوئی تبسم، کوئی جینے کا سبب
                    آسمانوں سے صدا آئے ”تو کیا ڈھونڈتا ہے
                    تیرا ساماں تو یہی بے سروسامانی ہے“				
				</verse>
			</blockquote>
			<p>(نہ کوئی سلطنتِ غم ہے نہ اقلیمِ طرب)</p>
			<p>وجود و مقصدِ وجود سے متعلق بنیادی سوالات اسی وقت قائم کییجا سکتے ہیں جب اپنے وجود کی ملکیت و ذمہ داری کو بھی تسلیم کیا جائے۔ سوال اپنی ابتدائی نمود میں، انسان کی انفرادی نگاہ کی علامت ہے۔ اگر اس کا تعلق مقصدِ وجود سے ہو تو یہ انسان کی خود مختاریت کا اظہار ہے۔ دوسروں اور دیوتائوں کے آگے سر تسلیم خم کرنے والا سوال نہیں اٹھاتا، رضا جوئی کا طالب رہتا ہے۔ وہ اپنی حقیقت سے زیادہ مسرت کا جویا ہوتا ہے۔ اپنی فانی حقیقت کا سامنا تکلیف دہ ہے، لوگ اس تکلیف سے بچنے کے لیے جنگوں میں حصہ لیتے ہیں (جہاں موت کے اچانک وارد ہونے کا خیال، اس کی تکلیف کو کم کردیتاہے) ، اور سب سے بڑھ کر دیوتائوں کے سائے میں پناہ تلاش کرتے ہیں، اور اپنے وجود کو پرچھائیں سمجھتے ہیں۔ مجید امجدکی شاعری اس جدید انسان کی کہانی پیش کرتی ہے، جسے اپنے وجود کی فانی حقیقت سے مفر نہیں۔ وہ جب یہ کہتے ہیں کہ ناچتی گاتی صدیوں کی برات میں فانی انسان کے لیے کوئی رخت طرب نہیں، اس کی بے سروسامانی ہی، اس کا ساماں ہے؛یعنی اس کی فنا پذیری ہی اس کا سامانِ ہستی ہے، تو اس سے مقصد صد عالمِ امکانی پر بھی سوال اٹھتا ہے۔ امجد انسان کے وجود کو ناچتی صدیوں اور گھنا گھن گھومتے عالم کا مآل سمجھتے ہیں۔ اتنے پر شکوہ عالم، اس کے ان گنت جگوں، اور لا محدود حجم کے خمِ دوراںمیں سے آدمی کو بس دو سانس، دو بجھتے دیے ہی ملے؟یہ استفہام، حزن کے بطن سے پیدا ہوتا اور اپنے بطن سے حزن کو جنم دیتا ہے۔</p>
			<p>مجید امجد کے حزن کی جڑیں ’راجع بہ ماضی یادداشت‘ <annotation lang="en">(retrospective memory)</annotation> میں ہیں۔ ان کے ہاں جہاں کہیں فناپذیری کا ذکر ہوا ہے، وہ ماضی کے یخستانوں، گاتی ناچتی صدیوں کے تناظر میں ہوا ہے۔ زندگی کالمحۂ مختصر، لمحۂ حاضر ہے، مگر اس کی معنویت بجھتے جگوں کی نسبت سے ہے۔ گویا ماضی کا گہرا سایہ، حال کے روشن لمحے پر مسلسل پڑ رہا اور اس کی لمحاتی چمک کو ماند کر رہا ہے۔ وہ جب لمحۂ مختصر کو اپناکہتے، یا اس کی ملکیت جتاتے ہیں تو ’آہ‘ بھرتے ہیں، اور اس لمحۂ مختصر کو ایسی فرصت سمجھتے ہیں جو آہ و نالہ کے لیے انسان کو حاصل ہے۔ یہی امجد کی شاعری کا حزن ہے۔ دوسری طرف فنا پذیری کا تعلق ’راجع بہ مستقبل یادداشت‘ <annotation lang="en">(projective memory)</annotation> سے ہے۔ ہماری موت، مستقبل کی حقیقت ہے۔ اہم بات یہ ہے کہ مجید امجد کی نظم یہاں بھی ہماری توقع کی شکست کرتی ہے۔ ان کی نظم انسان کی فنا پذیری پر مرتکز ہونے کے باوجود ’راجع بہ مستقبل یادداشت‘ میں اسیر نہیں ہوتی۔ دو ایک جگہوں پر ’دور کہیں، اس پار وہ دنیا‘ کی تمثال ظاہر ہوئی ہے، مگر یہ تمثال موتف نہیں بنی۔ موتف اگر ہے تو وہ یہ ہے: ”یہ جلتے لمحوں کا الائو؍اس جیون میں دمِ غمِ خنجر؍۔ ۔ ۔ ۔ پگ پگ شعلے۔ ۔ ۔ تٹ تٹ طوفاں ؍اور مرا دل؍بجھتے جگوں کی راکھ میں لت پت“ ۔ اس کے نتیجے میں ان کی نظم ماضی کے نقوش <annotation lang="en">(traces)</annotation> ، تمثالوں کی آماج گاہ بنی ہے۔</p>
			<p>یہاں ہمیں ماضی، اور ماضی کے نقوش میں فرق کرنے کی ضرورت ہے۔ نقوش، ماضی کے قائم مقام نہیں، اس کے دھند لے اشارے ہیں۔ ماضی تو ایک لامتناہی تجرید ہے، جب کہ ماضی کے نقوش، اس لامتناہیت کے منتخب، چیدہ پہلو ہیں۔ ان چیدہ پہلوئوں کے انتخاب سے ہم نہ صرف ماضی کی تجریدیت کی تجسیم کرتے ہیں، بلکہ ماضی کا ایک خاص، اور اپنی زندگی کے لیے کارگر تصوربھی تشکیل دیتے ہیں۔ ماضی ایک تاریک غار کی مانند ہے، اس کے منتخب پہلوئوں کی مدد سے ہم اس غار میں سے راستہ بناتے ہیں۔ (گویا ماضی میں اترنے کے کئی راستے ہیں؛ ہم اپنی ترجیح، ضرورت، مفاد کے مطابق کسی راستے کا انتخاب کرتے ہیں) ۔ تب ماضی ہمارے لیے مردہ واقعات کا ڈھیر نہیں ہوتا، ایک زندہ وقوعہ بن جاتا ہے۔ اب یہ ایک تخلیق کار کی تخیلی و تعقلی بساط پر منحصر ہے کہ وہ اس غار میں کتنی دور جاتا ہے۔ کیا وہ شخصی ماضی تک محدود رہتا ہے، یاقومی ونسلی ماضی تک، یا پھر نوع انسانی اورکائنات کے ماضی میں سفر کرتا ہے؟ مجید امجد کے یہاں ماضی کے جو نقوش ظاہر ہوئے ہیں، وہ کائنات کے ماضی سے تعلق رکھتے ہیں۔ مثلا نظم ”راتوں کو“ میں ماضی کے تاریک غار میں داخل ہونے، ڈرنے، اور ساتھ ہی لمحۂ موجودکے آہنگ کو بعید زمانوں سے شروع ہونے والی تانِ ہستی سے جاملانے کی سعی کی گئی ہے:</p>
			<blockquote>
				<verse>
                    ان سونی تنہا راتوں میں
                    دل ڈوب کے گذری باتوں میں
                    جب سوچتا ہے، کیا دیکھتا ہے، ہر سمت دھوئیں کا بادل ہے
                    وادی و بیاباں جل تھل ہے
                    ذخار سمندر سوکھے ہیں، پر ہول چٹانیں پگھلی ہیں
                    دھرتی نے ٹوٹتے تاروں کی جلتی ہوئی لاشیں نگلی ہیں
                    پہناے زماں کے سینے پر اک موج انگڑائی لیتی ہے!
                    اس آب و گل کی دلدل میں اک چاپ سنائی دیتی ہے
                    اک تھرکن سی، اک دھڑکن سی آفاق کی ڈھلوانوں میں کہیں
                    تانیں جو ہمک کر ملتی ہیں، چل پڑتی ہیں، رکتی ہی نہیں
                    ان راگنیوں کے بھنور بھنورمیں صدہا صدیاں گھوم گئیں
                    اس قرن آلود مسافت میں لاکھ آبلے پھوٹے، دیپ بجھے
                    اور آج کسے معلوم، ضمیر ہستی کا آہنگ تپاں
                    کس دور دیس کے کہروں میں لرزاں لرزاں رقصاں رقصاں
                    اس سانس کی رو تک پہنچا ہے
                    اس میرے میز پہ جلتی ہوئی قندیل کی لو تک پہنچا ہے				
				</verse>
			</blockquote>
			<p>یہ کائنات اور زندگی کے ارتقا کے سائنسی تصور کا خاکہ ہے۔ مجید امجد نے یہ نظم ۱۹۴۹ء میں لکھی تھی، جب ابھی بگ بینگ کا نظریہ پیش نہیں ہوا تھا۔ غالباً انھوں نے سر جیمز جینزکے نظریے <annotation lang="en">Steady State Theory</annotation> پر انحصار کیا ہے، جسے بیسیویں صدی کی دوسری دہائی میں پیش کیا گیا تھا۔ اسے ۱۹۶۴ء میں پیش ہونے والے بگ بینگ کے نظریے نے ادھورا اور ناقص ثابت کیا ہے۔ (مجید امجد کو فلکیات سے گہری دلچسپی تھی۔ انھوں نے اس موضوع پر ایک نامکمل کتاب بھی یادگار چھوڑی ہے) ۔ خود تولیدی <annotation lang="en">(abiogenesis)</annotation> نظریے کے مطابق زندگی کا آغاز غیر نامیاتی مادے سے ہوا۔ اس کے بعد زندگی کی ایک زنجیر قائم ہوئی۔ آب و گل کی دلدل (جہاں سے حیات کا آغاز ہوا) سے شروع ہونے والی زندگی کی چاپ قرن آلود مسافت طے کرنے کے بعد، انسان کی سانس کی رو تک پہنچی ہے۔ شاعر اپنے میز پر جلتی ہوئی قندیل کی لو کا سلسلہ اس اوّلین چاپ سے قائم کرتا ہے۔ (گویاماضی کے غار میں روشنی کی ایک لکیر کھنچ جاتی ہے) ۔ یہ نظم اپنے سائنسی تصور کی صداقت یا عدم صداقت کی وجہ سے اہم نہیں۔ فنی سطح پر یہ اپنی غنائیت اور متحرک تمثالوں کی وجہ سے متاثر کن ہے؛ تمثالیں نظم کے غنائی آہنگ سے جڑی ہیں؛ نظم کا آہنگ اوّلین چا پِ ہستی کی طرح آہستگی سے شروع ہوتا، اور رفتہ رفتہ تھرکن، دھڑکن، تان، راگنی کے مدھم سر میں بدلتا ہوا، زندگی کے آہنگ تپاںتک پہنچتا ہے۔ اس نظم کے حوالے سے ہم جس نکتے کو واضح کرنا چاہتے ہیں، وہ امجد کاکائناتی ماضی کے نقوش کو <annotation lang="en">reclaim</annotation>کرنا ہے۔ کائنات کے آغاز سے متعلق اساطیری اور مذہبی تصورات کی بجائے، سائنسی تصور پر انحصار مجید امجد کی پوری شاعری کے سلسلے میں گہری معنویت رکھتا ہے۔ اساطیری و مذہبی تصورِ کائنات، الوہی ہستی کو فاعلی قوت کے طور پر پیش کرتا ہے، جب کہ سائنسی تصور، کائنات کو عوامل کے ایک منظم سلسلے کی صورت پیش کرتا ہے۔ جدید اردو نظم میں یہ انتہائی بنیادی سطح کی، وجودیاتی تبدیلی ہے۔ مجید امجد کے یہاںشعری تجربے اور انسانی وجود کی اصل <annotation lang="en">(origin)</annotation> کے ضمن میں ایک مکمل پیرا ڈائم شفٹ ملتا ہے۔ پہلے انسانی وجود کے معانی جس ’اصل و مرکز‘ میں تشکیل پاتے تھے، وہ جدید نظم میں ’گم‘ <annotation lang="en">(missing)</annotation> ہو گیا ہے۔ دیوتائی مقتدر شبیہ، جدید نظم میں گم اور غائب ہے۔ اسے ’عوامل کے ایک منظم سلسلے‘ نے بے دخل کر دیا ہے، تاہم یہ گم اور غائب ہونے کے باوجود مؤثر ہونے کا امکان رکھتی ہے۔ کیسے؟ اس سوال کا جواب دینے سے پہلے یہ واضح کرنا ضروری ہے کہ انسانی وجو دی تجربے کے ’مرکز‘ کی تبدیلی سے مجید امجد کی نظم ’خالص بشری‘ تجربے کی حامل بنی ہے۔ بلاشبہ یہ تجربہ دکھ کا ہے، مگراپنے فانی، مٹی کے بے وقعت وجود کا تجربہ ہے؛ اپنی پوری حقیقت کو قبول کرنے کا تجربہ ہے؛ یہ تسلیم کرنے کا تجربہ ہے کہ ’اس مٹی میں، جو کچھ امٹ ہے، مٹی ہے‘ ۔ مجید امجد کی نظم بشریت کے الم کو پورے انسانی وقار کے ساتھ قبول کرتی ہے۔ اس میں آنسو ہیں جو ہڈیوں میں اتر جانے والے غم کو ضبط نہ کرسکنے، اور بے بس ہو جانے پر بہہ نکلے ہیں، مگر بزدلوں کی طرح واویلا نہیں کیا گیا؛ زندگی کے صحن میں قبروں کے دہانوں کو دیکھ کر، اپنی تقدیر پر سسکی بھرنے کی کیفیت ہے؛اس کا مقصود شکایت نہیں، یہ ظاہر کرنا ہے کہ آدمی پیالہ و ساغر نہیںکہ گردش مدام سے نہ گھبراتے ہوں۔ مجید امجد کی نظم میںاگر کسی ایک آنچ کی کسر رہ گئی ہے تو وہ فنا کے ریلے کو دیکھ کر اس پر رمزیہ تبسم کا اظہار نہ کر سکنے کی ہے۔ تاہم جہاں تک اپنی بشری حقیقت کی ’ملکیت‘ اور اس کا کھلی آنکھوں سے سامنا کرنے کا معاملہ ہے، جدید اردو نظم میںمجید امجد کا کوئی مد مقابل نہیں۔</p>
			<blockquote>
				<verse>
                    کیا کہیں ہم پر کیا بیتی
                    اندھے کھوٹے قدموں کی
                    ٹھوکر اپنی قسمت تھی
                    ٹھوکر کھائی، آنکھ کھلی
                    آنکھ کھلی تو بھید کھلا
                    وہ سب جن کے قدموں کا
                    ریلا ہم کو روند گیا
                    ان میں سورج کوئی نہ تھا
                    میری طرح اور تیری طرح
                    سب مٹی کے ذرے تھے				
				</verse>
			</blockquote>
			<p>(پامال)</p>
			<p>امجد کی نظم حزن کی جس گہری، وجود کی گہرائیوں میں اتر جانے والی کیفیت کی حامل ہے، اس کا ایک اور سبب ’عوامل کے ایک منظم سلسلے‘ کی بیگانگی ہے۔ جدید انسان نے اپنے تجربے سے اس مقتدر شبیہ کو اس لیے غائب رکھا کہ اس کی خود مختاری برقرار رہے، لیکن اس کی جگہ جس کائناتی شبیہ کو بٹھایا، اس سے بیگانگی کا تجربہ بھی کیا۔ اس طورجدید انسان نے دو طرح کی بیگانگی کا کرب جھیلا۔ وہ اپنے نئے تصورِ کائنات کے سبب دیوتائی شبیہ سے بیگانہ ہوا، اور کائناتی عوامل کو خود سے بیگانہ پایا۔ اس ضمن میں ہمیں جدید ادب میں دو رجحان ملتے ہیں: ایک رجحان تنہائی، بیگانگی، لغویت کوانسانی تقدیر سمجھ کر قبول کرنے اور ان کے ساتھ جینے کا ہے؛ یہ رجحان زندگی کو لمحۂ حاضر میں سمٹا ہوا محسوس کرتا ہے؛ اس کی بنیاد نہ تو ماضی میں دیکھتا ہے، نہ اس کے امکانات کے لیے مستقبل کی طرف؛ جو کچھ ہے بس یہ لمحہ گذراں ہے، ماضی یعنی تاریخ اور مستقبل یعنی امکانات سیعلاحدہ و بیگانہ۔ چنانچہ اس میں نہ تاسف ہوتا ہے نہ امید؛ نہ ناستلجیا ہوتا ہے نہ خواب، نہ کسی جنت گم گشتہ کو پانے کی آرزو، نہ کسی فردوسِ امکانی کی تمنا؛اس میںمحض عدمیت ہوتی ہے۔</p>
			<blockquote>
				<p>اس قسم کی شاعری وضاحت سے بے نیاز ہوتی ہے؛ یہ ان آوازوں میں وجود رکھتی ہے جو اسی خاص موقع کے لیے موزوں ہوتی ہیں، اور دوسرے مواقع [کی تفہیم] کے لیے ان سے مدد نہیں لی جا سکتی</p>
			</blockquote>
			<p>اس لیے کہ جب یہ شاعری خود ہر بنیاد کا انکار کرتی ہے تو خود کیوں کر کسی اور معنی کی بنیاد بن سکتی ہے؟ اس شاعری کی کوئی کھڑکی لمحۂ گذراں سے باہر نہیں کھلتی۔ مثلاً ایک معاصرمغربی شاعر پابلو سابوریو (جو کوپن ہیگن میں مقیم ہے) کی ایک نظم<annotation lang="en">"The Care of the Self"</annotation>کی یہ لائنیںدیکھیے جن میں عدمیت کے کچھ اہم عناصر سمٹ آئے ہیں، جیسے خود کو تاریخ سے باہر منطقے میں موجود محسوس کرنا، ابدیت کا مضحکہ اڑانا، اور کائنات سے مغائرت محسوس کرنا:</p>
			<blockquote>
				<p><annotation lang="en">I ’d like to judge and proclaim</annotation></p>
				<p><annotation lang="en">the final voice is nothing but noise</annotation></p>
				<p><annotation lang="en">I rage.</annotation></p>
				<p><annotation lang="en">I remain.</annotation></p>
				<p><annotation lang="en">Hidden in a territory that history does not interrupt.</annotation></p>
				<p><annotation lang="en">A soft sinuous sense like solitude or silencing.</annotation></p>
				<p><annotation lang="en">I was a dream. A mirrored mirage.</annotation></p>
				<p><annotation lang="en">But now, full of fascinatum</annotation></p>
				<p><annotation lang="en">I have the holy stream of eternity</annotation></p>
				<p><annotation lang="en">wasted as a shadow</annotation></p>
				<p><annotation lang="en">below my feet.</annotation></p>
				<p><annotation lang="en">I ’ve spilled the moonshine over my bare breasts</annotation></p>
				<p><annotation lang="en">in the agony of madness.</annotation></p>
			</blockquote>
			<p><annotation lang="en">(Nihilistic Poetry)</annotation></p>
			<p>اردو میں انیس ناگی کی نظموں میں بھی ہمیں لغویت و عدمیت مل جاتی ہے۔ مثلاً ان کی نظم ”تناسخ“ کا یہ حصہ دیکھیے:</p>
			<blockquote>
				<verse>
                    دھول کا میں آدمی ہوں
                    دھول ہی دھول ہوں
                    اک اور جیون کی تمنا کیوں ؟
                    کس لیے میں ہڈیوں میں حشر تک زندہ رہوں
                    جب موت ہی انجام ہے
                    ہر چیز کا۔ ۔ ۔				
				</verse>
			</blockquote>
			<p>(بیگانگی کی نظمیں)</p>
			<p>دوسرا رجحان عبارت ہے ’دیوتائی مرکز‘ کی یاد کے پلٹنے سے۔ جب آدمی کی خود مختاری شدید نوعیت کی تنہائی میں بدلنے لگتی ہے، اور وہ اپنی ہی تنہائی کی دہشت سے، اور ایک قطعی بیگانہ فضا میںخود کو بے بس محسوس کرتا ہے، تو اس پر ناستلجیائی کیفیت کا غلبہ ہوتا ہے۔ وہ اپنے وجود کی خود مختاری کا بوجھ اٹھانے سے خود کو معذور پاتاہے، تو واپس پلٹتاہے، تاریخ، قدیم زمانوں، مابعد الطبیعیات، دیوتائوں کی طرف۔ سمجھنے والی بات یہ ہے کہ بیگانگی کی شاعری میں معنی کی تلاش ہوتی ہی نہیں؛ اس میں بے معنویت کا ’بے زار کن جشن‘ ہوتا ہے۔ معنی کی تلاش آدمی کو ہمیشہ نہیں تو اکثر ماضی کی طرف لے جاتی ہے؛ ایک لسانی مظہر کے طور پرخود معنی کی جڑ ماضی میں اتری ہوئی ہے، اور ناستلجیا بھی ماضی میں معنی تلاش کرنے کی سعی کے سوا کیا ہے ؟اس رجحان کو (بھی) ’گھر واپسی‘ کا نام دیا جا سکتا ہے۔ جدید ادب میںقدیم اساطیر کی طرف جھکائواسی گھر واپسی کے سلسلے ہی کی کڑی ہے۔ اب دیوتائی شبیہ کو احساس کی ایک نئی سطح پر <annotation lang="en">reclaim</annotation>کیا جاتا ہے۔ قدیم اساطیر، تاریخ، روایت میں ان معانی کی جستجو ہوتی ہے جو گم اور غائب ہو گئے تھے۔ یہ فقط مراجعت نہیں، ایک نئی یافت ہے۔ گھر واپسی، جلاوطنی کے سفر کے بعد ہوتی ہے، اس لیے اس کا تجربہ گھر میں اوّلین قیام سے مختلف اور بلندتر سطح کا ہوتا ہے ؛یہ تجربہ گھر کو ایک نئی دنیا کے طور پر دریافت کرنے سے عبارت ہوتا ہے۔ اس مقام پر یہ واضح کرنا ضروری محسوس ہوتا ہے کہ گھر واپسی کے رجحان کا ایک محرک تو شناخت کی تلاش ہے، جس کا ذکر اس تحریر کی ابتدا میں کیا گیا ہے، جب کہ دوسرا محرک تنہائی کی دہشت ہے۔ تنہائی کی دہشت آدمی کے وجود کے اسی مرکز پر لرزہ طاری کرتی ہے، جہاں اپنی پہچان کا شعور موجود ہوتا ہے۔ چنانچہ اس کی وجہ سے بھی دربدر و بے خانماںہونے کا اندیشہ لاحق ہوتا ہے۔ بے خانماںشخص ہمیشہ پیچھے کی طرف دیکھتا ہے۔ مجید امجد کی نظموں میں یہی دوسرا رجحان ظاہر ہوا ہے، خصوصاً آخری دور کی نظموں میں۔ امجد کی نظم میں حزن اب بھی موجود ہے، اس لیے کہ فنا پذیری کا احساس باقی ہے، (بلکہ شدید ہو گیا ہے) مگر اس کی نوعیت بدل گئی ہے؛یہ حزن اس بے معنویت و لغویت سے بچنے کی ڈھال ہے جو اپنی خود مختاری و تنہائی کو ان کی انتہائی شدت کے ساتھ محسوس کرنے سے لاحق ہو سکتی ہیں۔ اگرچہ حزن کی یہ کیفیت منفعل نہیں، تاہم دفاعی ضرور ہے۔ اس میں وجود و مقصدِ وجود پر سوال قائم کرنے کا وہ حوصلہ اب موجود نہیں، جس سے ان کی نظم میں ’مردانہ آہنگ‘ پیدا ہوتا تھا؛ یعنی متحرک تمثالوں کے ساتھ ایک خاص ’غنائی شکوہ‘ پیدا ہوتا تھا۔ اب ایک ایسا غنائی ٹھہرائوآگیا ہے، جس کی نوعیت نسائی ہے۔ صرف ایک نظم ”ریزہ جان“ کا یہ اقتباس دیکھیے:</p>
			<blockquote>
				<verse>
					میں ڈر گیا ہوں۔ ۔ ۔ ۔ پر اسرار واسطوں کا نظام
					یہ خوف بھی تو ہے اک وہ حصار بے دیوار
					جو میرے دل کو تری بستیوں نے بخشا ہے
					تری ہی دین، سیہ سانحوں کو سونگھتی حس
					ترا ہی خوف، اس ان بوجھے رابطے کا ثمر
				</verse>
			</blockquote>
			<p></p>
			<blockquote>
				<verse>
					میں ایک ریزۂ جاں ان عجب قرینوں میں
					ترے ہی خوف کی زد میں تری گرفت میں ہوں
					ترے ہی ربط کی حد میں۔ ۔ ۔ تری پناہ میں ہوں
				</verse>
			</blockquote>
			<p>امجد کی نظم کا متکلم پہلے ’اپنے وجو دکی حد‘ میں تھا، اور اب ’مقتدر شبیہ سے ربط کی حد‘ میں ہے۔ یہ دو الگ الگ تجربات ہیں۔ ’مقتدر شبیہ سے ربط کی حد‘ میں تخلیق ہونے والی شاعری مزاجاً نسائی ہوتی ہے؛نسائی عرفان، انفرادی وجودکا مجرد عرفان نہیںہوتا، بلکہ ایک دوسری ہستی سے ربط کی وجہ سے، اور اس ربط کی حد میں حاصل ہوتا ہے۔ اس کی نوعیت جدلیاتی نہیں، جذبی ہوتی ہے۔ تصوف کی شاعری میں عورت کی تمثال کا پس منظر بھی یہی ہے، اور یہ اتفاق نہیں کہ امجد کی آخری دور کی نظموں میں صوفیانہ عرفانی جہت رونما ہوئی ہے، جس کی وجہ سے وہ ’جدلیاتی جمالیات‘ دب سی گئی ہے جو ہمیں ان کی باقی شاعری میں غیر معمولی قوت سے کارفرما ملتی ہے!</p>
		</section>
	</body>
</document>