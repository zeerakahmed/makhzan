<document>
	<meta>
		<title>مثنوی جہان آشوب: اٹھارویں صدی میں ہندوستان کی سیاسی و سماجی حالت پر شاعرانہ نوحہ</title>
		<author>
			<name>عارف نوشاہی</name>
		</author>
		<publication>
			<name>Bunyad, Volume 5</name>
			<year>2014</year>
			<city>Lahore</city>
			<link>https://gcll.lums.edu.pk/research-publications/bunyad-v-05-2014</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<heading>شہر آشوب</heading>
			<p>”شہر آشوب“ شاعری کی وہ صنف ہے جو دو مفہوم ابلاغ کرتی ہے۔ پہلے مفہوم کا اطلاق ایسی نظم پر ہوتا ہے جس میں شاعر کسی شہر کی تعریف یا مذمت کرتا ہے۔ اس میں کسی شہریا اس کے باشندوں کا بذات خود اچھا یا برا ہونا شرط نہیں ہے، بلکہ شاعر کو وہ شہر اچھا یا برا لگنا معیار ہے۔ اس نوعیت کا ایک قدیم شہر آشوب انوری ابیوردی (م: ۵۸۱ھ/۱۱۸۵ئ) سے منسوب ہے جو انھوں نے بلخ کی مذمت اور نیشاپور کی تعریف میں لکھا ہے:</p>
			<blockquote>
				<annotation lang="fa">
					<verse>
	                    بلخ شہریست در آگندہ بہ اوباش و رنود
	                    در ہمہ شہر و نواحیش یکی بخرد نیست
	                    مرو شہریست بہ ترتیب ہمہ چیز در او
	                    جدّ و ہزلش متساوی و ہری ہم بد نیست
	                    حبذا شہر نشابور کہ در ملک خدای
	                    گو بہشت است، ہمان است، وگرنہ، خود نیست
					</verse>
				</annotation>
			</blockquote>
			<p>درحقیقت شہر آشوب ایسی شاعری کو کہتے ہیںجس میں کسی شہر یا ملک کے حالات کا اچھا یا برا ہونا اور اس کے دیگر محاسن ومعایب کا ذکر ہو اور ساتھ ہی وہ حالات یا محاسن ومعایب معاشرتی بے چینی پیدا کرنے کا باعث بھی ہوں۔</p>
			<p>شہر آشوب کا دوسرا مفہوم ایسی شاعری پر اطلاق ہوتا ہے جس میں شعرا مختلف پیشوں اور طبقوں، خصوصاً اہل جمال کی تعریف کرتے ہیں۔ شعرا کے پیش نظر، پیشوں سے وابستہ یہ اہل جمال، اَمرد ہی ہوتے ہیں۔ ”شہر آشوب“ مثنوی، رباعی، قطعہ، قصیدہ، غزل اور فرد اصناف میں کہا جاتا رہا ہے۔ شہر آشوب کوشہرانگیز، عالم آشوب اور دہر آشوب بھی کہا جاتا ہے۔</p>
			<p>فارسی ادب میں پہلا معلوم شہر آشوب، مسعود سعد سلمان لاہوری (م: ۵۱۵ھ /۱۱۲۱ئ) کا ہے۔ مسعود کا یہ شہر آشوب انھی روایتی موضوعات پر مشتمل ہے جس میں اہل جمال کی ستائش ہے۔ رفتہ رفتہ، شہر آشوب کے موضوع میں تبدیلی آئی اور شعرا نے سیاسی و سماجی مسائل اور معاشرتی انحطاط وغیرہ موضوعات پر شہر آشوب لکھے۔ احمد یار خان یکتاخوشابی کی مثنوی جہان آشوب، شہر آشوب کی اسی تبدیل شدہ شعری روایت کی آئینہ دار ہے۔ بادشاہِ وقت کی وفات سے ایک شہرنہیں، بلکہ پوری سلطنت -ہندوستان- متزلزل اور انحطاط پذیر ہوئی، اس لیے بجا طور پر اسے جہان آشوب کہاگیاہے۔</p>
			<heading>احمد یار خاں یکتا خوشابی</heading>
			<p>عالمگیری عہدمیںخوشاب (پنجاب) کے ایک شاعر احمد یار خاں متخلص بہ یکتا (وفات: ۲۳ جمادی الاوّل ۱۱۴۷ھ/ ۱۷۳۴ء) گذرے ہیں۔ وہ صاحبِ دیوان، مثنویات ہیرورانجھا وگلدستۂ سخن، جہان آشوب اور نثر میں رسالہ شش فصل کے مصنّف ہیں۔ عالمگیری دور میں وہ ٹھٹھہ (سندھ) میں ناظم رہے۔ یکتاکچھ عرصہ دہلی میں بھی رہے۔ وہاںکے اکابرِ سخن سعد اللہ گلشن، سراج الدین علی خاں آرزو اور بندرابن داس خوشگووغیرہ انھیں جانتے تھے۔ بارھویں صدی ہجری/اٹھارویں صدی عیسوی کے شعرا کے کم وبیش سبھی تذکروں میں ان کا ذکر مل جاتا ہے۔ میں نے ان کے دستیاب تمام حالات اپنی کتاب گوہر یکتامیں جمع کر دیے ہیں۔</p>
			<heading>مثنوی جہان آشوب</heading>
			<p>تذکروںمیں یکتا کی دیگر مثنویوں، بالخصوص مثنوی جہان آشوب در فوت عالم گیرکا ذکر ملتا ہے:</p>
			<list>
				<li>۱۔ سرو آزاد: ”مثنویات متعدد داردمثل گلدستۂ حسن و شہر آشوب وغیرذلک“</li>
				<li>
					۲۔ ید بیضا میں جہان آشوب سے یہ اشعار نقل ہوئے ہیں:
					<blockquote>
						<annotation lang="fa">
							<verse>
								امیران کہن بی قدر و قیمت
								چو مال مردہ یا مال غنیمت
								ہمہ در خاک بیقدری فسردہ
								چو شمشیر اصیل زنگ خوردہ
								کہن جاگیر مردم شد بہ تاراج
								بہ دست مطرب و حجّام و حلّاج						
							</verse>
						</annotation>
					</blockquote>
				</li>
				<li>۳۔ سفینۂ خوشگو میں صرفــ ”مثنویات دارد“ لکھا ہے۔</li>
				<li>۴۔ سفینۂ ہندی میںجہان آشوب کا نام ملتا ہے۔</li>
			</list>
			<p>یکتا کی مثنوی جہان آشوب کے قلمی نسخے کا علم مجھے پہلی بارگوہر یکتا کی اشاعت کے بعد ۲۰۱۲ء میںڈاکٹر نجم الاسلام کے ایک پرانے مضمون کے ذریعے ہواجو ۱۹۸۸ء میں شائع ہو چکا تھا۔ اسی لیے گوہر یکتا میں جہان آشوب کے بارے میں صرف مذکورہ بالا تذکروں کے حوالے پر ہی اکتفا کرنا پڑا۔ ڈاکٹر نجم الاسلام کا یہ مضمون میرزا محمد مقیم کے ایک قلمی بیاض سے متعلق ہے جس کا نسخہ، سندھ یونی ورسٹی سنٹرل لائبریری، جام شورو، نمبر 113528 میں موجود ہے (مذکورہ مضمون میں اس کا نمبر غلط طور پر 113527 شائع ہوا ہے) ۔ مثنوی کا متن اس بیاض کے قدیم ورق شمارکے مطابق۳۰۲ تا ۳۰۶، اور جدید صفحہ شمارکے مطابق ۵۲۹ تا ۵۳۷ نقل ہوا ہے۔ متن بہت گنجان کتابت ہوا ہے۔ کاتب نے حوض میں چار کالم اور حاشیے پر ایک کالم رکھا ہے۔ تاریخ کتابت درج نہیں ہے۔ خط نستعلیق شکستہ مائل ہے، جو آسانی سے پڑھا جا سکتا ہے۔ میرے لیے تاحال یہ اس مثنوی کا واحد معلومہ نسخہ ہے جو ایک بیاض میں محفوظ ہو گیا ہے۔ اس بیاض کا اصل جامع، ایک فاضل شخص، میرزا محمد مقیم بن جمی مہرانی ہمدانی ہے جو جنوبی ہندوستان میں رہا ہے۔ مقیم کے بعد یہ بیاض کئی افراد کی ملکیت میں رہا، چنانچہ ہر ایک نے حسب ذوق اس کے مندرجات پر اضافہ کیا۔ ڈاکٹر نجم الاسلام نے متعین کیا ہے کہ میرزا مقیم یہ بیاض ۱۰۴۵ھ اور ۱۰۴۸ھ کے درمیان لکھ رہا تھا۔ اس صورت میں یہ بات یقینی ہے کہ یکتا کی مثنوی جہان آشوب کا اس بیاض میں اندراج بعد کے کاتبوں نے کیا ہے۔ کیونکہ ۱۰۴۵ھ اور ۱۰۴۸ھ کے مابین اس مثنوی (اور شاید خود یکتا کا بھی) وجود نہیں تھا۔</p>
			<p>یہ مثنوی، اورنگ عالمگیرکی وفات (۱۱۱۸ھ/۱۷۰۶ئ) کے بعد، ہندوستان میںہونے والی ابتری، معاشرتی انحطاط اوراخلاقی اقدار کی پستی کا بے حد موثر نوحہ ہے۔ شاعری بہت زور دار ہے اور یکتا کے فنی مرتبے کے بارے میں حسنِ ظن پر پورا اترتی ہے۔ وہی خصوصیات ہیں جو یکتا کے دوسرے مسلّمہ کلام میںہیں، یعنی: ترکیبات کا حسن، شکوہِ بیان، سلاست، روانی کلام وغیرہ۔ سبک ہندی کی اکثر خصوصیات، جیسے تشخیص، وابستہ ہاے عددی، تشبیہ اور استعارہ کی ندرت اس مثنوی میں ملاحظہ کی جا سکتی ہیں۔</p>
			<p>جہاں تک مجھے علم ہے اس مثنوی کا پہلے کہیں جامع تعارف نہیں ہوا ہے۔ چونکہ مجھے اس مثنوی کا متن حاصل ہے اور میں نے اسے کئی بار بغور پڑھا اور اشاعت کے لیے تیار کیا ہے، اس لیے مناسب معلوم ہوا کہ علمی دنیا کو بھی یکتا کی اس مثنوی کے مندرجات اورخوبیوں سے آگاہ کر کے اس نودریافت علمی سوغات سے لطف اندوزی میں شریک کیا جائے۔</p>
			<heading>مثنوی جہان آشوب کاخلاصہ:</heading>
			<p>شاعر نے تمہید بطور صنعت براعت استہلال لکھی ہے جس میں اشارہ ملتا ہے کہ اس مثنوی میں حوادث زمانہ کا ذکر ہوگا۔ اس کے بعد شاعر نے اپنے ذاتی حالات کی طرف اشارہ کیا ہے، جو پریشان حالی پر دلالت کرتے ہیں۔ وہ اپنے پرانے دنوں کو یاد کرتا ہے جب خوش بختی کا ہما اس کے سر پر سایہ کیے ہوئے تھا۔ ایسے میں وہ ایک صبح ایک دشت میں پہنچتا ہے جہاں بہار اپنے پورے جوبن پر ہے۔ شاعر، ان نظاروں میں محو ہے کہ ایک قاصد، اورنگ زیب عالمگیر کی وفات کی خبر لے کر آتا ہے۔ اس خبر سے اس کو ذاتی طور پر بہت صدمہ ہوتا ہے اور ملک پر بھی اس کے بہت برے اثرات محسوس کرتا ہے۔ شاعر غریب الوطن ہو کر وہاں سے بظاہر کسی قافلے کے ساتھ دکن پہنچتا ہے۔ اسی قافلے میں ایک رات اس کی ملاقات ایک آزاد مرد/درویش سے ہوتی ہے جس سے وہ لشکر دیکھنے کی آرزو کا اظہار کرتا ہے۔ صبح طلوع ہوتی ہے تو بھانت بھانت کے لوگ نظر آتے ہیں۔ شاعر، ان کا تماشا کرتا ہے اور درویش کی زبان سے اس ہجوم کے ایک ایک فرد کی خصلت پر تبصرہ کرتا ہے اور ان کی حالت زار کا نقشہ کھینچتاہے۔ عالمگیر کی وفات سے حالات بدل چکے ہیں اور معاشرے میں انحطاط پیدا ہو چکا ہے۔ جنگِ تخت نشینی سے سلطنت ہند کا ڈھانچا شکست و ریخت کا شکار ہے۔ نودولتیوں کا عروج ہے۔ اُس دور میں نوابی کی شرائط یہ تھیں کہ تمام معاشرتی اور اخلاقی برائیاں اس شخص میںجمع ہوں۔ یہ نواب جب آپس میں بیٹھتے توسواے غیبت، فحش گوئی اور ہرزہ سرائی کے کچھ نہ کرتے۔ شاعر نے یہاںنودولتیوںکے مزاج اور عادتوں کا بھی ذکر کیا ہے۔ زمانے کے یہ تمام بُرے حالات بیان کر کے، شاعر خدا کے حضور مناجات کرتا ہے کہ وہ اپنی قدرت سے یہ دن پھیر دے۔ وہ بادشاہِ وقت کے لیے طلبِ توفیق کرتا ہے۔ پھر بادشاہ کے جود وسخا کا قصیدہ پڑھتا ہے۔ ساتھ ہی اس کو غلط بخشیوں پر ٹوکتا ہے اور نصیحت کرتا ہے کہ وہ اچھے اور برے کی تمیز کر کے بذل وعنایت کیاکرے۔ اختتامی اشعار میں کتاب کا نام اور مقصد تصنیف بتایا گیا ہے۔</p>
			<heading>مثنوی جہان آشوب کا تفصیلی جائزہ:</heading>
			<p>یہ جائزہ دو حصّوں پر مشتمل ہے۔ پہلے حصّے میں اس مثنوی کے مندرجات اور مضامین پر بحث کی گئی ہے۔ دوسرے حصّے میںمثنوی کے ادبی اور بلاغی محاسن کی چند مثالیں دی گئی ہیں۔</p>
			<heading>مثنوی کا زمانۂ تصنیف:</heading>
			<p>اورنگ زیب کی وفات ۱۱۱۸ھ /۱۷۰۷ء میں اور یکتا کی وفات ۱۱۴۷ھ/۱۷۳۴ء میں واقع ہوئی۔ یہ مثنوی اس درمیانی عرصے کی تصنیف ہے۔ خود شاعر نے واضح طور پر زمانۂ تصنیف نہیں بتایا۔ لیکن مثنوی کے آخر میںنام لیے بغیر، اپنے دَور کے بادشاہ کی مدح کی ہے جس کے فیض سے ایک زمانہ سیراب ہو رہا تھا اور اس کا جود و سخا عام تھا۔</p>
			<blockquote>
				<annotation lang="fa">
					<verse>
	                    شہنشاہا، خلافت دستگاہا
	                    شکستہ پرورا، عالم پناہا
	                    نیامد چون تو شاہی در زمانہ
	                    محیط فیض بی حصر و کرانہ
	                    ز فیضت عالمی سیراب گردید
	                    دل دریا ازین رشک آب گردید				
					</verse>
				</annotation>
			</blockquote>
			<p>اورنگ زیب کے بعدہندوستان میںشاعر کی وفات تک حسب ذیل حکومتیں رہی ہیں:</p>
			<p>شاہ عالم بہادر شاہ اوّل: ۱۱۱۸-۱۱۲۴ھ/۱۷۰۷-۱۷۱۲ء</p>
			<p>جہاندار شاہ: ۱۱۲۴-۱۱۲۵ھ/۱۷۱۲-۱۷۱۳ء</p>
			<p>فرخ سیّر: ۱۱۲۵-۱۱۳۱ھ/۱۷۱۳-۱۷۱۹ء</p>
			<p>رفیع الدولہ: ۲۰ رجب تا ۱۷ ذوالقعدہ۱۱۳۱ھ/۱۷۱۹ء</p>
			<p>محمد شاہ: ۱۱۳۱-۱۱۶۱ھ/۱۷۱۹-۱۷۴۸ء</p>
			<p>معلوم نہیں شاعر کا اشارہ ان میں سے کس بادشاہ کی طرف ہے؟یکتانے مثنوی ہیر ورانجھامیں بھی اپنی پیرانہ سالی اور مصائب کا ذکر کیا ہے۔ جہان آشوب کی تصنیف کا دور بھی اس کے مصائب کے دور سے مصادف ہے۔ لگتا ہے یکتا ٹھٹھہ کی نظامت اور عالمگیر کی وفات کے بعد سنبھل نہیں سکے تھے۔ اگرچہ بتایا جاتا ہے وہ اواخر عمر میں محمد شاہی عہد میں اپنے والد کی جگہ غزنی کی تھانہ داری پر مامور ہو گئے تھے۔ لیکن شاید یہ منصب ان کو آسودہ حال نہ کر سکا۔ ویسے بھی مثنوی جہان آشوب شاعر کے ذاتی کرب سے زیادہ، ہندوستان کے مجموعی سیاسی اور معاشرتی زوال پر اس کے کرب کا اظہار ہے۔</p>
			<p>بادشاہِ وقت کے لیے مدحیہ اشعار میں تعریض و احتجاج بھی ہے اور یہ مدح، شبیہ الذّم ہو گئی ہے۔ مثلاً بادشاہ کی بخشش اور سخاوت اس قدر عام ہے کہ ہر پاجی، ”خان“ ہو گیا ہے۔ امارت کی کوئی قدر نہیں ہے۔ بادشاہ کا انعام اور خزانہ سؤروں اور کتوں کو نصیب ہے۔ کوؤں کی ڈاریں، بازوں کے ساتھ اڑرہی ہیں۔ غیرت مندوں کی غیرت رخصت ہو چکی ہے۔ نفر، صاحب اور صاحب، نفر بن گیا ہے۔ شریف لوگ کم ذاتوں کے آگے ذلیل وخوار ہیں:</p>
			<blockquote>
				<annotation lang="fa">
					<verse>
	                    چنان شد عام جودت در زمانہ
	                    کہ شد خانی و منصب پاجیانہ
	                    نمی پرسد کسی نرخ امارت
	                    امارت داد احسانت بہ غارت
	                    سہ بندی نوکران فوجداران
	                    بہ عہدت صوبہ داران اند با شان
	                    ز بذلت بی تلاش و محنت و رنج
	                    نصیب خوک و سگ شد نعمت و گنج
	                    بہ نوعی عدل و دادت سحر ساز است                    
	                    کہ خیلِ زاغ ہم پروازِ باز است
	                    شدہ محتاجِ نامردان دلیران
	                    بہ پیش گربہ در دم لایہ شیران
	                    ز امداد تو روباہان پلنگ اند
	                    برای قتل شیران تیز چنگ اند
	                    غیوران را غیور از سر بہ در شد
	                    نفر، صاحب شد و صاحب، نفر شد
	                    یلان را جورِ حیزان دل خراشد
	                    نہنگ از شور غوکان ژندہ باشد
	                    نجیبان پیشِ کم ذاتان بہ زاری
	                    کسان از ناکسان در رنج و خواری				
					</verse>
				</annotation>
			</blockquote>
			<p>شاعر، بادشاہ کی سفلہ پروری اور غلط بخشیوںپر ناخوش ہے اور اس کابرملا اظہار کرتا ہے۔ وہ اپنی راست گوئی کو شیخ سعدی کے اقوال (مندرجہ گلستان) سے تقویت دیتا ہے:</p>
			<blockquote>
				<annotation lang="fa">
					<verse>
	                    عجب دارم ازان ذات مقدس
	                    کہ قوم سفلہ را می خواھد و بس
	                    میفزا آبروی سفلۂ خر
	                    چو سگ گردید تر، باشد نجس تر
	                    ز خیل سفلہ گر بودی یکی مَرد
	                    خدا این فرقہ را پاجی نمی کرد
	                    چو پاجی دست یابد بر زر و مال
	                    کند اشراف را در لحظہ پامال
	                    نباشد سفلہ شایان عنایت
	                    صحیح است از بزرگان این روایت
	                    بہ نیکی بد نژادان را مکن یاد
	                    ز سعدی این نصیحت یاد کن یاد
	                    ”زمین شور سنبل بر نیارد
	                    درو تخم امل ضایع مگردان
	                    نکویی با بدان کردن چنانست
	                    کہ بد کردن بہ جای نیک مردان“
	                    ز نغمہ خارج است این صوت آہنگ
	                    نوازش ہای بی قانون، بی چنگ
	                    کرم زیبندۂ آفاق باشد
	                    اگر بر اہل استحقاق باشد
	                    نہ ہر قد لایق تشریف سلطان
	                    نہ ہر بد قابل نیکی و احسان				
					</verse>
				</annotation>
			</blockquote>
			<p>شاعر کو اپنے مُلک سے محبت ہے اور وہ اس گلستانِ وطن کو اپنی آنکھوں کے سامنے اجڑتا ہوا نہیں دیکھ سکتا۔ اسے اپنے سچ بولنے کی طاقت پر یقین ہے۔ اسی لیے بادشاہ کو نصیحت کرتا ہے:</p>
			<blockquote>
				<annotation lang="fa">
					<verse>
	                    بیان ہا راست می گویم، گلہ نیست
	                    گلستان است مُلک من، یلہ نیست
	                    ولی ناپاک چندی گندہ کردند
	                    ز لوث فتنہ اش آکندہ کردند
	                    فغان ہا برق زد در خرمن ماہ
	                    عزیزان را نماندہ در جگر آہ
	                    بہ گردون سر کشید این داد و فریاد
	                    ترا باید جواب نیک و بد داد
	                    حذر کن از خدنگ آہ دل خیز
	                    بترس از آتش آہ جگر ریز
	                    ترا حق داد گنج پادشاہی
	                    بہ شکرش عدل کن، گر فضل خواہی				
					</verse>
				</annotation>
			</blockquote>
			<heading>مثنوی کا نام:</heading>
			<blockquote>
				<annotation lang="fa">
					<verse>
						چو من این نامہ را کردم تمامش
						ز غیب آمد ”جہان آشوب“ نامش				
					</verse>
				</annotation>
			</blockquote>
			<heading>ہندوستان کی سماجی حالت:</heading>
			<p>جیسا کہ بیان ہو چکا، یہ مثنوی عالمگیر کی وفات کے بعد ہندوستان کے سماجی حالات کا مرثیہ ہے۔ شاعر نے ابتدا ہی میںبہت بلیغ اختصار کے ساتھ، زور دار انداز میں عالمگیر کا نوحہ اور بعدکی صورت حال پر جامع تبصرہ کر دیا ہے:</p>
			<blockquote>
				<annotation lang="fa">
					<verse>
	                    نظام و عدل و تمییز و فتوّت
	                    عطا و قدردانی و مروّت
	                    نشاط و عشرت و جمعیتِ دل
	                    ہمہ رفتند با خاقانِ عادل				
					</verse>
				</annotation>
			</blockquote>
			<p>شرفاکی ذلت و خواری، امرا کی زبوں حالی اور نو دولتیوں کا عروج بھی ایسا موضوع ہے جو اکثر شہر آشوب نظموں میں ملتا ہے اور کئی غزلوں اور قطعوں میں بھی۔ یکتا کے اس بیان میں گہرا رنج اور غم و غصّہ جھلکتا ہے کیونکہ وہ خود بھی زد میں آئے تھے۔ یہ بھرپور اور کامیاب اشعار ہیں اور یکتا کے دور زبوں حالی سے متعلق خود شاعر کا بیان ہیں۔ اس سے قیاس کیا جا سکتا ہے کہ غالباً یہ ان کے عہدِ تھانہ داری کی یادگار نہیں بلکہ ایسے ایام میں لکھے گئے جب وہ منصب و جاگیر وغیرہ سے محروم ہو گئے تھے:</p>
			<blockquote>
				<annotation lang="fa">
					<verse>
	                    بہ کام سفلہ شد دَور زمانہ
	                    درآمد ظلم با چنگ و چغانہ
	                    چگویم تا چہ شد حال غریبان
	                    خصوصاً جمع اشراف و عزیزان
	                    ہمہ بی اعتبار و خوار گشتند
	                    خرابِ کوچہ و بازار گشتند
	                    ہمہ جاگیر و زر برباد دادند
	                    بہ خاک عجز و محنت رو نہادند
	                    منِ محزون کہ بودم زان جماعت
	                    ولی افزون ز قدر و استطاعت
	                    شدم پامال انبوہِ حوادث
	                    فتاد از ہر طرف کوہِ حوادث
	                    چہ آفت ہا کہ بر من رو نیاورد
	                    بر آورد از اساس ہستی ام گرد
	                    چہ سختی ہا کہ از طالع کشیدم
	                    چہ خواری ہا کہ از دوران ندیدم
	                    ز بس سر گشتگی ہا ہمچو مجنون
	                    دویدم ہر طرف در کوہ و ہامون
	                    فلک از بہر سرگردانی من
	                    فلاخن گشت و من سنگ فلاخن				
					</verse>
				</annotation>
			</blockquote>
			<heading>ہجو دکن:</heading>
			<p>دکن اس دور میں ایک ابھرتی ہوئی خود مختار ریاست تھی اور قدیم خانوادوں کے اکثر شرفا اُدھر کا رُخ کر رہےتھے۔ لیکن یکتا کو وہاں بھی ریشہ دوانیاں نظر آتی ہیں۔ شاعرکا بیان ہے وہ آوارہ گردی کے بعد دکن پہنچتا ہے، لیکن وہاںبھی سفلوں کا عروج پاتا ہے۔ شاعر نے دکن کا ذکر اچھے پیرائے میں نہیں کیا۔ اس کا سبب وہاں کا میدان جنگ بنا رہنا ہے۔ اسے دیکھ کر دہشت بڑھتی تھی، وہاں کا ماحول کدورتوں سے بھراتھا:</p>
			<blockquote>
				<annotation lang="fa">
					<verse>
	                    ز بس آوارہ گردی ہا بہ ناکام
	                    رسیدم در کہن دشتی، دکن نام
	                    چہ دشتی خون چندین خلق خوردہ
	                    سیہ از رنگ خون ہای فسردہ
	                    معاذاللہ قیامت سرزمینی
	                    برای قتل عالم در کمینی
	                    سوادش دیدہ را دہشت فزودی
	                    کہ وحشت نیز ازو وحشت نمودی
	                    نہ دشتی، تیرہ ابری بی سروپا
	                    سواد صد حبش حل کردہ دریا
	                    محیطی از کدورت ہا سیہ پوش
	                    ز امواجِ بلا در فتنہ و جوش				
					</verse>
				</annotation>
			</blockquote>
			<heading>مفلسی کی تصویر:</heading>
			<p>مفلسی کے ہاتھوں غیرت مند ایسے بے لباس تھے جیسے ننگی تلوار:</p>
			<blockquote>
				<annotation lang="fa">
					<verse>
	                    ز دست مفلسی جمعی غیوران
	                    ہمہ بی جامہ چون شمشیر عریان
	                    از ایشان رزق وحشت کر دی ہر سو
	                    برات عاشقان بر شاخ آہو				
					</verse>
				</annotation>
			</blockquote>
			<p>آگے چل کر شاعر نے ایک ایک فرد کی مفلسی کی تصویر کھینچی ہے:</p>
			<blockquote>
				<annotation lang="fa">
					<verse>
	                    جہانی دیدم از روزی تلاشان
	                    ز روز تیرہ بر سر خاک پاشان
	                    پی نان آبرو برباد دادہ
	                    بہ صحرای عقوبت رو نہادہ
	                    خرابِ یک دم آب و لب نان
	                    رسیدہ از تب فاقہ بہ لب جان
	                    یکی ترسان، یکی حیران، یکی خوار
	                    یکی گریان، یکی بریان، یکی زار
	                    یکی را غم بہ دل جاگیر گشتہ
	                    ز عمر و زندگانی سیر گشتہ
	                    یکی بر عالم بالا براتش
	                    ز دنیا رخت بر بستہ حیاتش
	                    یکی از جوع گشتہ سینہ بریان
	                    گزیدہ پشت دست از حسرت نان
	                    یکی صد شعلہٓ اہ از دل برون کش
	                    ز تیر نالہ خالی کردہ ترکش
	                    یکی از فکر سر افگندہ در پیش
	                    دران افگندن سر رفتہ از خویش
	                    یکی دیگر خیال اندیش گشتہ
	                    ز مژگان پشت پایش ریش گشتہ
	                    یک از غیرت سراپا قطرۂ خون
	                    یک از حیرت ہمہ تن جسم مجنون
	                    ز والا شاہیان جمعی جفاکش
	                    ز اشک و آہ غرق آب و آتش
	                    زدہ شبخون غنیم فاقہ بر دل
	                    ہمہ در خون طپان چون صید بسمل				
					</verse>
				</annotation>
			</blockquote>
			<heading>خاندانی امرا کی ناقدری اور نودولتیوں کا عروج:</heading>
			<p>شاعرپرانے شرفاکی ناقدری اور نو دولتیوں کے عروج پر نوحہ کناںہے۔ کہتے ہیں پرانے امرا ایسے بے قدر وقیمت ہوئے جیسے لوٹ کا مال۔ ہر کوئی اپنی عزت بچانے کی فکر میں ہے۔ کیا آشنا اور کیاغیر، کوئی بھی بے غم، خوش اور ہنستا ہوا نہیں ہے۔ سب حیران، سرگرداں اور رسوا ہیں۔ سواے نوابوں اور نودولتیوں کے جو دولت سے مالا مال، خوشحال، خنداں اورکِھلے ہوئے ہیں۔ ان کے دلوں سے کلفت کا غبار صاف ہو چکا ہے۔ یہ گداگر کیوں خوش نہ ہوں، انھوں نے دنیا کو لوٹ کھایا ہے۔ اس سے پہلے آدمی اور گدھے میں فرق تھا، لیکن اب تو گدھوں کے ریوڑ نے انسانوں کی جگہ لے لی ہے۔ اب سب موتیوں سے مزیّن لباس پہنے، خاں، نواب اوربہادربنے بیٹھے ہیں۔ انھوں نے ہی شاہی خزانہ ہڑپ کیا ہے۔ سب کچھ اس طرح کھا گئے ہیں کہ ہندوستان کی سیاہی بھی لے اُڑے۔ [ہندکے ساتھ تیرگی اورسیاہی کا تصوّرفارسی شعر وادب کی تاریخ کا حصہ ہے۔ ]</p>
			<blockquote>
				<annotation lang="fa">
					<verse>
	                    امیران کہن بی قدر و قیمت
	                    چو رخت مردہ پامالِ غنیمت
	                    بہ فکر آبرو افتادہ ہر یک
	                    بہ تسلیم و رضایش دادہ ہر یک
	                    بہ چشم معرفت بین سیر کردم
	                    نظر بر آشنا و غیر کردم
	                    ندیدم فردی از افراد انسان
	                    کہ باشد بی غم و شادان و خندان
	                    ہمہ سرگشتہ و حیران و رسوا
	                    ز بی داد فلک در وای ویلا
	                    مگر نوّاب و خان نورسیدہ
	                    کہ ہر یک زیر بار زر خمیدہ
	                    ہمہ خوش حال و خندان و شگفتہ
	                    ز دل ہا گردِ کلفت پاک رُفتہ
	                    ز جوش خندہ ہای بی محابا
	                    دہن ہا ہمچو فرج ماچہ خر وا
	                    شدہ سرگرم بازی کودکی چند
	                    بہ سرخ و زرد دنیا گشتہ خُرسند
	                    چرا خرّم نباشند این گدایان
	                    کہ عالم را فرو بردند ایشان
	                    ازین پیش امتیازی درمیان بود
	                    ز خر تا آدمی فرقی عیان بود
	                    ندانم گاو خورد آن کہنہ دفتر
	                    کہ آمد جای آدم گلّۂ خر
	                    بسی گرگین خران کوی و بازار
	                    کہ ہر یک بود خوار و گندہ مردار
	                    کسی رحمی نخوردی، کَہ ندادی
	                    کہ خر ہم سوی کہدان رہ ندادی
	                    کنون ہر یک بہ دولت خانۂ خاص
	                    لگد پرتاپ و دندان گیر و رقّاص
	                    ہمہ از سیم و زر در زیر بارند
	                    قطار اندر قطار اندر قطارند
	                    ہمہ خان اند و نوّاب و بہادر
	                    مزیّن با لباس گوہر و دُر
	                    فرو بردند گنج پادشاہی
	                    تراشیدند از مہ تا بہ ماہی
	                    سواد ملک را یکسر سپردند
	                    ز ہندوستان سیاہی نیز بردند				
					</verse>
				</annotation>
			</blockquote>			
			<heading>زرپرستوں کا بیان:</heading>
			<p>شاعر نے نودولتیوں کی زر پرستی کے بارے میں کہا ہے کہ یہ پیسے کے غلام ہیں، ان کا خدا، رسول، دین اور دل سب زر ہے۔ انھیں خدا کا خوف ہے نہ اس کے رسول کا؛یہ دہریے، بے دین اور ناپاک ہیں۔ رشوت لینے میں کم و زیاد کے قائل نہیں، چاہے مٹی ہو، چاہے دولت، رشوت میںسب کچھ لے لیتے ہیں:</p>
			<blockquote>
				<annotation lang="fa">
					<verse>
	                    نمودہ ہر یکی از جہل و مستی
	                    بجای حق پرستی، زر پرستی
	                    ز خاوندِحقیقی در گریزاند
	                    غلامِ پیسہ و داہِ پشینرند
	                    بہ نزد این سگانِ نفس پرور
	                    خدا زر، مصطفی زر، دین و دل زر
	                    نہ ترسی از خدا، نہ از رسولش
	                    نہ بیمی در دل از ردّ و قبولش
	                    خدا منکر، پیمبر ناشناسان
	                    از ایشان دنییٰ و عقبیٰ ہراسان
	                    ہمہ دہریہ و ناپاک و بی دین
	                    سزاوار ہزاران لعن و نفرین
	                    بہ بازار جلادت در خروشند
	                    متاع دین بہ دنیا می فروشند
	                    بہ اخذ رشوہ بیش و کم ندانند
	                    اگر خاک است، اگر زر، می ستانند				
					</verse>
				</annotation>
			</blockquote>			
			<heading>مَردوں کی زنانہ وضع قطع:</heading>
			<p>شاعر نے اپنے دور کے مَردوں کے زنانہ اطواراپنانے پر بہت عمدہ طنز کی ہے اور انھیں ہیجڑوں کا ٹولہ قرار دیا ہے۔ تیموریوں کے آخری دور میںبعض نواب اور امیر زادے عورتوں کا لباس پہنتے تھے۔ اس کی مثالیں اس دور کی تاریخوں اور تذکروں میں ملتی ہیں:</p>
			<blockquote>
				<annotation lang="fa">
					<verse>
	                    در اطوار زنانہ جملہ اُستاد
	                    زنان از جور این مردان بہ فریاد
	                    ہمہ پیر و جو ان خاطر فریب اند
	                    تکلف بر طرف خوش جامہ زیب اند
	                    ز غلمان بہتر اند و خوش تر از حور
	                    بلی زین جمع حیزان چشم بد دور
	                    نثار آن قد و رفتار یاران
	                    تف و لعنت زہر سو ہمچو باران				
					</verse>
				</annotation>
			</blockquote>			
			<heading>ادب اور موسیقی کا زوال:</heading>
			<p>ہندوستان میں تیموری دور میںسلاطین، امرا اور نوابین کی طرف سے علم و ادب، شعر و سخن اور فنون لطیفہ کی سرپرستی ضرب المثل ہے۔ آل تیمورکے زوال پذیر ہوتے ہی، شعر وشاعری پر بھی زوال اور ابتذال آگیا۔ شاعر نے نودولتیوں اور جدید نوابوں کا حال یہ بتایا ہے کہ اپنی گوناگوں کثافتوں کے باوجود ان کی طبیعت شعر و لطافت کی طرف مائل ہے۔ علم اورخودنمائی کے لیے بے مزہ اورپوچ باتیں کرتے ہیں۔ فارسی اشعارہندوستانی اسلوب میں پڑھتے ہیں اور اسے بے وزن کر دیتے ہیں۔ یہی حال آواز خوانی (موسیقی) اور ترنم کا ہے، جیسے بد آواز کوّے کائیں کائیں کر رہے ہوں۔ مجموعی طور پر یہ فنون کے انحطاط اور ابتذال کا زمانہ ہے:</p>
			<blockquote>
				<annotation lang="fa">
					<verse>
	                    عجب تر این کہ با چندین کثافت
	                    طبایع مایلِ شعر و لطافت
	                    پی اظہار فضل و خودنمایی
	                    ز پوچ و بی مزہ در ژاژ خایی
	                    بہ کنہ نکتہ ہرگز پی نبردہ
	                    عنان دل بہ کج بحثی سپردہ
	                    بہ زور بی حیایی غرہ [ای] چند
	                    خر بی دانشی را کرہ [ای] چند
	                    بطور ہند شعر فرسی خوانند
	                    سخن را بند از ہم بگسلانند
	                    قِرانی بود در طالع زمان را
	                    کہ گیرد این زمان ہندوستان را
	                    غزل خوانند با صد نغمہ [و] چنگ
	                    مخنث بچّگانِ حیز آہنگ
	                    سخن گر بر زبانش رہ نوردد
	                    نزاکت حیز و شوخی قحبہ گردد
	                    ز صرصر باج می گیرند در حرف
	                    ادا ہای خنک شان بارش برف
	                    ہمہ افسردہ دم، پژمردہ طبعان
	                    خنک رو تر ز شب ہای زمستان
	                    کلاغی چند بد آواز بی ساز
	                    بہ رغم عندلیبان نغمہ پرداز				
					</verse>
				</annotation>
			</blockquote>			
			<heading>متأخر تیموری امرا کی بساطِ نشاط گستری:</heading>
			<p>شاعر نے آخری تیموری دور کے امرا کے عیش و نشاط کی طرف اشارہ کیا ہے جن کے کھیل تماشے نے ملک ہند کو ویران کردیاتھا۔ [ایسی کچھ مثالیں ہمیں مرقع دہلی (درگاہ قلی خاں) ، جامع التذکرہ (محمدانصار اللہ) اور تاریخ مشایخ چشت (خلیق احمد نظامی) کے دیباچے میں مل جاتی ہیں] :</p>
			<blockquote>
				<annotation lang="fa">
					<verse>
	                    ندانم خرس ہا از قوم غول اند
	                    کہ بی مَی مست و بی دف در گجول اند
	                    ہمہ خندان و پا کوبان چو لولی
	                    ولی سرگرم رقص بی اصولی
	                    گروہی بی وقوف و طفل نادان
	                    بہ بازی کرد ملک ہند ویران				
					</verse>
				</annotation>
			</blockquote>				
			<heading>سلفِ نیک کی یاد:</heading>
			<p>اورنگ زیب کی وفات کے بعد پیدا ہونے والے معاشرتی و اخلاقی انحطاط کا سارا نقشہ کھینچ کر، شاعر پرانے زمانے اور سلفِ نیک کو یاد کرتا ہے۔ ہر شعر سوالیہ ”کجا“ سے شروع ہوتا ہے جس کی تکرار نے زور بیان اور شدت احساس پیدا کر دی ہے:</p>
			<blockquote>
				<annotation lang="fa">
					<verse>
	                    کجا رفتند دانایان عالم؟
	                    نمی بینم یکی از جنسِ آدم
	                    کجا رفتند جمعی کار دیدہ؟
	                    بہ کنہ جملہ نیک و بد رسیدہ
	                    کجا رفتند جمع نیک مردان؟
	                    بہ صحرای حقیقت رہ نوردان
	                    کجا رفتند پاکان، سینہ چاکان؟
	                    ز بیم عافیت در خون ہلاکان				
					</verse>
				</annotation>
			</blockquote>				
			<heading>جہان آشوب شاعر کی نظر میں:</heading>
			<p>یکتا نے اس مثنوی میں معاشرے کے جن طبقات کی مذمت کی ہے، وہ اسے ”ہجو ملیح“ کہتا ہے اور خود کو اس میں حق بجانب گردانتاہے۔ اس کا حسن اعتذار قابل داد ہے۔ شاعر کے بقول ان ”گدھوں“ کی دُمیں باندھ دینی چاہیے اور ان موذیوں کو طعن و لعن کر کے، جوتے اور گھونسے مار کر ختم کر دینا چاہیے:</p>
			<blockquote>
				<annotation lang="fa">
					<verse>
	                    بگفتم وصف ہر کس گفتنی بود
	                    کہ این خر مہرہ ہای سفتنی بود
	                    نہ این ہا لایق ہجو ملیح اند
	                    کہ زشت اند و دنی اند و قبیح اند
	                    کشیدم از شما صد قشقۂ نیل
	                    کہ نتوانند شست آن را بہ صد سیل
	                    درین اشعار گر سہو و خطا رفت
	                    نہ بیجایش توان گفتن، بجا رفت
	                    چرا شاعر ازین گردد معاتب
	                    میان تفرقہ بین مخاطب
	                    کہ باید این خران را دمچی بست
	                    بہ ہر حالت کہ باید می توان جَست
	                    بہ طعن و لعن و کفش و شطہ و مشت
	                    توان این موذیان خیرہ را کشت				
					</verse>
				</annotation>
			</blockquote>				
			<heading>مثنوی جہان آشوب کے ادبی اور بلاغی محاسن:</heading>
			<heading>مثنوی کی بحرـ:</heading>
			<p>یکتا کی یہ مثنوی، جامی کی یوسف وزلیخا اور غنیمت کی نیرنگ عشق کے وزن پر ہے۔ یعنی مفاعیلن مفاعیلن فعولن۔ یہ بحر رومانوی فارسی مثنویوںکے لیے برّصغیر میں بہت مقبول رہی ہے۔ البتہ یکتا نے یہ بحر سماجی ابتری اور معاشرتی بدحالی کے بیان کے لیے استعمال کی ہے۔</p>
			<heading>خیال بافی یا دقت خیال (بلحاظ سبک ہندی) :</heading>
			<blockquote>
				<annotation lang="fa">
					<verse>
	                    لب خاموش من زین درد جانکاہ
	                    ”شدہ مقراضِ بال طایرِ آہ“ 				
					</verse>
				</annotation>
			</blockquote>
			<heading>مثل وارہ:</heading>
			<blockquote>
				<annotation lang="fa">
					<verse>
	                    ولی این سوز دل تا کی نگفتن
	                    کہ ”در خس شعلہ را نتوان نہفتن“ 
	                    ز ہر جنسی نمودم گونہ گونہ
	                    کہ ”در خرمن بود مشتی نمونہ“ 				
					</verse>
				</annotation>
			</blockquote>
			<heading>الفاظ کی صنعت گری:</heading>
			<p>شاعر نے ”موییدن“ (رونا) اور ”مُوبہ مُو“ (شرح و بسط) کی رعایت سے صنعت گری کی ہے:</p>
			<blockquote>
				<annotation lang="fa">
					<verse>
	                    نخستین شرح حال خویش گویم
	                    کہ ”موید زان مصیبت مو بہ مویم“ 			
					</verse>
				</annotation>
			</blockquote>
			<heading>مخصوص لب و لہجہ:</heading>
			<blockquote>
				<annotation lang="fa">
					<verse>
	                    بہار آیینۂ داغِ جنون بود
	                    گل دشت و چمن طوفان خون بود				
					</verse>
				</annotation>	
			</blockquote>
			<heading>بہاریہ منظر کشی:</heading>
			<p>یہ یکتا کا پسندیدہ موضوع اور خاص میدان ہے۔ اس کے رسالہ شش فصل میں بھی اس کے عمدہ نمونے ملتے ہیں۔ ذیل کے اشعار میں ان کا فن، اوج کمال کو پہنچا ہوا ہے:</p>
			<blockquote>
				<annotation lang="fa">
					<verse>
	                    رسیدم صبح در دامان دشتی
	                    کہ موج لالہ از فرقم گذشتی
	                    ز شبنم بُد چراغ لالہ روشن
	                    ہوا در آتش گل ریح روغن
	                    صبا را نشاء کیفیت مُل
	                    لطافت موج خیز نکہتِ گُل
	                    چہ صحرا آتش گل در گرفتہ
	                    محیط شعلہ اش در بر گرفتہ
	                    ز جوش لالہ آن دشت گلستان
	                    سراسر شعلہ موج و برق طوفان
	                    گل افشان ہر طرف رعنا بہاری
	                    ہجوم شعلہ و جوش شراری
	                    چکیدن ہای رنگ شوخی گل
	                    رمیدن ہای دود زلف سنبل
	                    دران صحرا سر ہر غنچہ و گل
	                    چو گویی در خم چوگان سنبل
	                    ز نشر غنچہ و گل دشت و صحرا
	                    جگر پاشیدہ و دل بستہ ہر جا
	                    عجیب دشتی نگارستان ارژنگ
	                    بہار جلوۂ طاووس نیرنگ			
					</verse>
				</annotation>
			</blockquote>
			<heading>حسن تراکیب:</heading>
			<p>شاعر نے قاصد کی باد رفتاری اور تیزخرامی کا بیان ”شعلہ برق“ اور ”تیر شہاب“ جیسی تراکیب کی مدد سے خوب کیا ہے۔ گویہ ایک روایتی موضوع ہے، مگر خوب نبھایا ہے:</p>
			<blockquote>
				<annotation lang="fa">
					<verse>
	                    غرض در عین گل گشت و تماشا
	                    نمایان گشت پیکی دشت پیما
	                    چہ پیکی شعلہ برق اضطرابی
	                    سریع و تند چون تیر شہابی
	                    رمیدہ وحشتی آشفتہ انداز
	                    خرامان جلوہ [ای] بر دوش پرواز				
					</verse>
				</annotation>
			</blockquote>
			<p>”آباد“ کے لاحقے سے ”ہجوم آباد“ کی نئی ترکیب نکالی ہے:</p>
			<blockquote>
				<annotation lang="fa">
					<verse>
	                    بہم گرد آمدہ جمع پریشان
	                    ہجوم آباد بود از غول انسان				
					</verse>
				</annotation>
			</blockquote>
			<heading>صنعت تضاد/پیراڈوکس:</heading>
			<blockquote>
				<annotation lang="fa">
					<verse>
	                    ز دست مفسدانِ ظلم بنیاد
	                    جہان گردید از ویرانی آباد				
					</verse>
				</annotation>
			</blockquote>			
			<heading>صنعت طباق:</heading>
			<blockquote>
				<annotation lang="fa">
					<verse>
	                    لقای بومِ شان مرگ و ہلاکت
	                    لباس شومِ شان ننگ و فلاکت				
					</verse>
				</annotation>
			</blockquote>			
			<heading>صنعت حسن تعلیل:</heading>
			<blockquote>
				<annotation lang="fa">
					<verse>
	                    ز فیضت عالمی سیراب گردید
	                    دلِ دریا ازین رشک آب گردید			
					</verse>
				</annotation>
			</blockquote>			
			<heading>تشبیہ:</heading>
			<blockquote>
				<annotation lang="fa">
					<verse>
	                    دران گرداب سر در گم فتادم
	                    بہ رنگ جوش می در خم فتادم				
					</verse>
				</annotation>
			</blockquote>			
			<p>یہاں جملۂ معترضہ یہ ہے کہ مذکورہ شعر میں حرف تشبیہ ”بہ رنگ/برنگ“ سبک ہندی میں زیادہ رائج رہا ہے۔ حتیٰ کہ مکتوبات امام ربّانی مجدد الف ثانی کی نثر میں بھی حروف تشبیہ: مانند، مثل، ہمچوکے مقابلے میں ”بہ رنگ“ ہی کا استعمال زیادہ ملتا ہے۔</p>
			<blockquote>
				<annotation lang="fa">
					<verse>
	                    رسیدم بر سر راہی، نشستم
	                    چو اشکی در بر آہی، نشستم				
					</verse>
				</annotation>
			</blockquote>
			<heading>جزئیات نگاری:</heading>
			<p>شاعر نے ایک بازار کی ہجو میں خوب داد سخن دی ہے۔ بازارکی نقشہ کشی میںجزئیات نگاری قابل تعریف ہے۔ شاعر کا مقصد اس بازار کی کثافت اور غلاظت کا نقشہ کھینچ کر، کراہت پیدا کرنا ہے جس میں وہ کامیاب رہے ہیں:</p>
			<blockquote>
				<annotation lang="fa">
					<verse>
	                    عجب بازار پُر قحط و فلاکت
	                    مکانِ زحمت و کانِ ہلاکت
	                    ز بوی گندہ شور و ولولہ بود
	                    بہ ہر سو مستراح و مزبلہ بود
	                    دو جانب خیل کنّاسان نشستہ
	                    صف دکّان عطّاران شکستہ
	                    ز ہر صنفی دکان ہا عرض کردہ
	                    نجاست از جہنم قرض کردہ
	                    بہ جای آرْد بقّالان ز ہر جا
	                    ز خاک و ریگ پُر کردہ سبدہا
	                    ز کنجد گرچہ خالی گشتہ انبان
	                    و لیکن از شپش پُر جیب و دامان
	                    وفور کپک چون زیرہ بہ کرمان
	                    ہمہ مصروف خان و نو امیران
	                    چہ نقصان گر عدس نرخش فزودہ
	                    کنہ افتادہ ہر جا تودہ تودہ
	                    ندیدم دانہ ای از جنس غلّہ
	                    و لیکن غلّہ خوران گلّہ گلّہ
	                    پی یک جَو بہ سر ہا خاک کردہ
	                    چو گندم سینہ ہا را چاک کردہ
	                    تلاش غلہ خود آن جا ہوس بود
	                    بہ جای ماش انبوہ مگس بود				
					</verse>
				</annotation>
			</blockquote>
			<heading>ہم قافیہ آوازیں:</heading>
			<p>شاعر نے ایک بیت میں پانچ بار ہم قافیہ آوازیں استعمال کی ہیں جس سے صوتی حسن بڑھ گیا ہے اور نتیجے میں زورِ بیان بھی:</p>
			<blockquote>
				<annotation lang="fa">
					<verse>
	                    چہ مردم، آدمیت از میان گم
	                    سگِ بی دُم، خری بی سُم، نہ مردم				
					</verse>
				</annotation>
			</blockquote>
			<heading>تین لفظی ردیف:</heading>
			<p>یکتا زیادہ تر ردیف سے بچتے ہیں اور محض قافیہ لاتے ہیں۔ ردیف آتی بھی ہے تو مفرد۔ مثنوی کی یہی عمومی روایت ہے۔ بعد میں سبکِ ہندی کے شاعروں -مثلاً بیدل- کی مثنویوں میں کثرت ردیف اور وہ بھی ردیفِ مرکّب سامنے آئی۔ یکتا کے ہاں قدماکی روش ہی پسندیدہ ٹھہری ہے۔ مثنوی کے ایک شعر میں تین لفظی ردیف کا استعمال چونکہ نادر تھا، اس لیے یہاں ذکر کیا جاتا ہے:</p>
			<blockquote>
				<annotation lang="fa">
					<verse>
	                    ہمہ وابستہ ہای لولی چرخ
	                    زچنبر جستہ ہای لولی چرخ				
					</verse>
				</annotation>
			</blockquote>			
			<heading>تکرار مصرع:</heading>
			<p>شاعر نے اپنے ایک مصرع کو دوجگہ استعمال کیا ہے۔ دوسرے بیت میں نکتہ آفرینی لائقِ تحسین ہے:</p>
			<blockquote>
				<annotation lang="fa">
					<verse>
	                    جہان یک بارگی زیر و زبر شد
	                    زمینِ دیگر و چرخِ دگر شد
	                    جہان یک بارگی زیر و زبر شد
	                    کہ سر شد جای پای و پای سر شد				
					</verse>
				</annotation>
			</blockquote>			
			<heading>اظہار سپاس:</heading>
			<p>پروفیسر ڈاکٹر غلام محمد لاکھو (صدر شعبۂ عمومی تاریخ، سندھ یونی ورسٹی سنٹرل لائبریری، جام شورو) کی عنایت سے اس نسخے کا عکس ملا۔ بعد میں، انھی کے تعاون سے میں نے ۸ اپریل ۲۰۱۳ء کو خود جام شورو جا کر یہ نسخہ دیکھا اور عکس کی رُو سے مثنوی کی نقل کا اصل سے تقابل کیا۔ مثنوی کی نقل میں بہت سے لاینحل مقامات پروفیسر ڈاکٹر معین نظامی (صدر شعبہ فارسی، اورینٹل کالج، پنجاب یونی ورسٹی، لاہور) کی راہ نمائی میں حل ہوئے اور مثنوی کے بلاغی محاسن پر ان کے بتائے ہوئے بہت سے نکات میرے کام آئے۔ مثنوی کی نقل نویسی اور حروف نگاری میں ڈاکٹر عصمت درّانی (اسسٹنٹ پروفیسر شعبہ فارسی، اسلامیہ یونی ورسٹی، بہاول پور) کی معاونت حاصل رہی۔ میں ان تمام احباب کا شکرگزار ہوں۔</p>
		</section>
	</body>
</document>
