<document>
	<meta>
		<title>علم ترجمہ سے متعلق رجحانات کا اجمالی جائزہ</title>
		<author>
			<name>محمد سلمان ریاض</name>
		</author>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<p>ترجمے کی تاریخ کو اس سے منسلک نظریاتی رجحانات کے آئینے میں دیکھا جائے تو ہم اسے پانچ بنیادی نظریاتی ادوار میں تقسیم کر سکتے ہیں: قبل لسانیاتی <annotation lang="en">(pre-linguistics)</annotation>، لسانیاتی <annotation lang="en">(linguistically-based)</annotation>، بیانی یا توضیحی <annotation lang="en">(descriptive)</annotation>، تفاعلی <annotation lang="en">(functionalist)</annotation> اور ثقافتی <annotation lang="en">(cultural)</annotation>۔ ان مختلف رجحانات کا ارتقا بہت حد تک ایک یک سمتی تدریجی عمل <annotation lang="en">(uni-directional gradual process)</annotation> ہے جسے ایک مسلسلے (cline) پر ظاہر کیا جا سکتا ہے۔ اس مسلسلے کے ایک سرے پر مصنف <annotation lang="en">(author)</annotation> اور ماخذ متن <annotation lang="en">(source text)</annotation> کی بالا دستی کا پرچار ملتا ہے (یہ وہ روایتی نقطۂ نظر ہے جس کی حیثیت وطنِ عزیز کی علمی دنیا میں آج بھی بے تاج بادشاہ کی سی ہے) تو دوسرے سرے پر ـ ’آزادیِ مترجم‘ <annotation lang="en">(translator independence)</annotation> اور ’ہدفی متن کی بالا دستی‘ <annotation lang="en">(target text dominance)</annotation> کے نظریات۔ ذیل میں اس رنگا رنگ تاریخ کا مختصر جائزہ دیا جا رہا ہے۔</p>
			<heading>۱۔ قبل لسانیاتی <annotation lang="en">(pre-linguistics)</annotation>:</heading>
			<p>آغاز میں اعتقاد یہ تھا کہ ترجمے کو اصل یا ماخذ متن کی کاربن کاپی — یعنی لفظی ترجمہ <annotation lang="en">(literal translation)</annotation> — ہونا چاہیے۔ مترجمین کے لیے لازم تھا کہ ماخذ متن کے الفاظ کو بعینہ ہدفی متن میں ترجمہ کریں، کچھ اس طرح کہ ترجمہ ماخذ متن کے لیے شفاف آئینے کا کام دے۔ اس کا فطری نتیجہ یہ نکلا کہ ترجمہ کار کی حیثیت ماخذ متن کے غلام کی سی ہو گئی (آج کل کی زبان میں ہم اس مترجم کو ’میکانکی مترجم‘ کہہ سکتے ہیں، جس کا کام بس یہ تھا کہ کسی تحریر کی پہلی سطر کے الفاظ کا ترجمہ کرنے سے آغاز کیا اور اسی ڈگر کو برقرار رکھتے ہوئے آخری سطر تک لفظی ترجمہ کرتے چلے گئے)۔ ماخذ متن ایک ایسے مقدس صحیفے کی مانند تھا جس کے الفاظ سے رتی بھر انحراف کا نتیجہ مترجم پر اصل سے بے وفائی کے الزام کی صورت میں نکلتا۔ لفظی ترجمے <annotation lang="en">(literal translation)</annotation> کے اس نظریے کو — جسے ادب کے ترجمے کے ضمن میں دیکھتے ہوئے ادبی دم کشی کہا جائے تو بے جا نہ ہوگا — سب سے پہلے شاید سِسرو <annotation lang="en">(Cicero)</annotation> (۱۰۶–۴۳ ق م) نے اسے چیلنج کیا۔ اس نے ایٹِک مقررین <annotation lang="en">(attic orators)</annotation> کی تقاریر کا ترجمہ کرتے ہوئے آزاد ترجمے <annotation lang="en">(free translation)</annotation> کا استعمال کیا، یعنی الفاظ کا ہو بہو ترجمہ کرنے کی بجائے ماخذ متن کے معنی کو سمجھ کر ہدفی زبان <annotation lang="en">(target language)</annotation> میں ترجمہ کیا۔ لفظی اور معنوی ترجمے کی یہ بحث بیسویں صدی کے پانچویں اور چھٹے عشرے تک جاری رہی۔</p>
			<heading>۲۔ لسانیاتی <annotation lang="en">(linguistically-based)</annotation>:</heading>
			<p>باباے جدید لسانیات <annotation lang="en">(father of modern linguistics)</annotation> فرڈینینڈ ڈی ساسیور <annotation lang="en">(Ferdinand de Saussure)</annotation> (۱۸۵۷ئ–۱۹۱۳ئ) کی ۱۹۱۶ء میں چھپنے والی کتاب <annotation lang="en">Course in General Linguistics ۸ </annotation> نے لسانیات کی دنیا میں تہلکہ مچا دیا۔ زبان پر کی جانے والی تحقیق کو سائنسی رنگ ملا، اور یکے بعد دیگرے ہیئتی <annotation lang="en">(formalist)</annotation>، ساختی <annotation lang="en">(structuralist)</annotation> اور پس ساختی <annotation lang="en">(post-structuralist)</annotation> سائنسی تحقیقی رجحانات سامنے آئے۔ اس لسانیاتی انقلاب نے دیگر علوم کے ساتھ ساتھ ترجمے کو بھی اپنی لپیٹ میں لے لیا۔ چنانچہ پچاس اور ساٹھ کی دہائیوں میں ترجمے کا مطالعہ روایتی اقدار کی روشنی میں کیے جانے کی بجائے سائنسی انداز میں ہونے لگا، جس میں بنیادی کام ماخذ متن اور ہدفی متن یا متون کا تقابلی جائزہ <annotation lang="en">(comparative analysis)</annotation> تھا۔ اس جائزے میں مساوات <annotation lang="en">(equivalence)</annotation> اور قابلِ ترجمہ ہونے کی اہلیت <annotation lang="en">(translatability)</annotation> بنیادی سوالات تھے۔ اول الذکر سے مراد یہ تھی کہ آیا ہدفی متن کے الفاظ ماخذ متن کے الفاظ کا صحیح مصداقی <annotation lang="en">(denotative)</annotation> ترجمہ پیش کرتے ہیں یا نہیں۔ اصول یہ تھا کہ ہدفی متن کے الفاظ کو معنی کے اعتبار سے ماخذ متن کے الفاظ کے انتہائی مماثل ہونا چاہیے۔ یہاں یہ یاد رکھنا ضروری ہے کہ مساوات جامد <annotation lang="en">(static)</annotation> تصور نہیں، بلکہ گذرتے سالوں کے دوران اس تصور کی مختلف تعریفیں سامنے آتی رہیں، جنھوں نے ماخذ الفاظ / فقرے بمقابلہ ہدفی الفاظ / فقرے کی بجائے مساوات کے تصور میں کشادگی پیدا کرتے ہوئے اس کا سیاق و سباق (جس کی کچھ تفصیل آگے آئے گی) اور معاشرتی و ثقافتی عوامل کی روشنی میں مطالعہ کیا۔ ابتدائی چند سالوں میں البتہ اسے اسی تنگ نگاہی سے دیکھا گیا جیسا کہ اوپر دی گئی تعریف میں واضح ہے۔ مساوات سے نتھی ایک تصور، جیسا کہ اوپر بیان کیا گیا ہے، کسی لفظ یا فقرے کے ترجمہ کیے جا سکنے کی اہلیت تھا۔ اگر ماخذ متن کے کسی لفظ یا فقرے کے مساوی لفظ یا فقرہ ہدفی زبان <annotation lang="en">(target language)</annotation> میں موجود ہوتا تو یہ لفظ یا فقرہ قابلِ ترجمہ <annotation lang="en"> (translatable) </annotation> کہلاتا اور اگر مفقود ہوتا تو اسے ناقابلِ ترجمہ <annotation lang="en">(untranslatability)</annotation> کی مثال کے طور پر لیا جاتا تھا۔</p>
			<p>آگے بڑھنے سے پہلے اس دور کے ایک اور بنیادی تصور سے واقفیت ضروری ہے۔ یہ تصور ترجمے کی اکائی <annotation lang="en">(translation unit)</annotation> کا ہے۔ اس سے مراد متن کا وہ ٹکڑا ہے جسے ترجمے کا جائزہ لینے والاماخذ متن اور ہدفی متن کے اپنے تقابلی جائزے کی بنیاد بناتا اور یہ جانچنے کی کوشش کرتا ہے کہ آیا ماخذ متن کی یہ تمام اکائیاں ہدفی متن میں ٹھیک سے ترجمہ ہوئی ہیں کہ نہیں۔ پہلے پہل لفظ کو ترجمے کی اکائی مانا گیا۔ چنانچہ تجزیہ کار ماخذ متن کے الفاظ کا انفرادی طور پر ہدفی متن کے الفاظ سے تقابل کرتا تھا۔ بعد میں البتہ ایک کلاز <annotation lang="en">(clause)</annotation> یا فقرے کی سطح پر تقابل ہونے لگا، یعنی کلاز یا فقرے کو ترجمے کی اکائی مانا گیا۔</p>
			<p>اس دور میں ترجمے کے مطالعے کو درج ذیل دو حصوں میں تقسیم کیا جا سکتا ہے۔</p>
			<heading>بے سیاقی <annotation lang="en">(decontexualized)</annotation>:</heading>
			<p>ہیئتی اور ساختی تحریکوں نے ساٹھ کے عشرے تک راج کیا۔ زبان کے سائنسی مطالعے کے علاوہ ان میں ایک اور قدرِ مشترک زبان کا بے سیاقی مطالعہ تھا۔ سماجی، ثقافتی اور تاریخی عوامل سے قطع نظر زبان کو ایک جامع بالذات <annotation lang="en">(self-contained)</annotation> شے سمجھ کر اس کا مطالعہ کیا گیا۔ ترجمے پر ہونے والی ابتدائی لسانیاتی تحقیق نے اسی ساختیاتی نظریے کو اپنایا اور ترجمے کے مطالعے میں زبان پر اثر انداز ہونے والے مذکورہ بالا عوامل کو پسِ پشت ڈال دیا۔ اس سلسلے میں ژاں پال وِنے <annotation lang="en">Jean Paul Vinay</annotation> (۱۹۱۰ئ–۱۹۹۹ئ)، ژاں ڈار بلنے <annotation lang="en">(Jean Darbelnet)</annotation> (۱۹۰۴ئ–۱۹۹۰ئ) اور جان کنِسن کیٹفورڈ <annotation lang="en">(John Cunnison Catford)</annotation> (۱۹۱۷ئ–۲۰۰۹ئ) کی تحقیقات اہم ہیں۔</p>
			<p>وِنے اور ڈاربلنے کی کتاب ۱۹۵۸ء میں فرانسیسی میں چھپی، اور اس کا انگریزی ترجمہ ۱۹۹۵ء میں سامنے آیا۔ اس کتاب میں مصنفین نے انگریزی اور فرانسیسی متون کا تخالفی تجزیہ <annotation lang="en">(contrastive analysis)</annotation> پیش کیا اور ترجمے کے عمل میں مستعمل سات حکمتِ عملیوں <annotation lang="en">(strategies)</annotation> کی نشاندہی کی۔ تجزیے کا جو اندازان دونوں نے اپنایا وہ تجویزی یا نسخہ جاتی <annotation lang="en">(prescriptive) </annotation> تھا، جس کے تحت ماخذ متن کے ترجمے میں خامیوں کی نشاندہی کر کے بہتر ترجمہ پیش کیا جاتا تھا۔ اگرچہ یہ تجویزی اندازِ تحقیق دو تین دہائیوں کے بعد اپنی قدر کھو بیٹھا لیکن وِنے اور ڈاربلنے کے تخالفی تجزیے کے طریقۂ تحقیق کی، جس میں ماخذ متن اور اس کے ترجمے کا موازنہ کیا جاتا تھا، پیروی ابھی بھی ترجمے کے کئی تحقیقی مطالعوں میں کی جاتی ہے۔</p>
			<p>کیٹفورڈ کی تحقیق میں سب سے اہم ـ ’انتقالِ ترجمہ‘ <annotation lang="en">(translation shift)</annotation> کا تصور ہے۔ اس کے مطابق ماخذ متن کی کئی ساختی خصوصیات ترجمے کے عمل کے دوران ہدفی متن کی مختلف ساختی خصوصیات میں تبدیل ہو جاتی ہیں۔ کیٹفورڈ نے ماخذین اور ان کے تراجم پر تحقیق کرتے ہوئے ترجمے کے عمل میں ہونے والے مختلف اقسام کے انتقالات کی نشاندہی کی جن میں چند ایک ذیل میں دیے جا رہے ہیں:</p>
			<list>
				<li>۱۔	ماخذ کے بڑے فقرات کی ترجمے میں چھوٹے فقرات میں منتقلی</li>
				<li>۲۔	ماخذ کے چھوٹے فقرات کی ترجمے میں بڑے فقرات میں منتقلی</li>
				<li>۳۔	ایک قواعدی جزوِ کلام <annotation lang="en">(part of speech)</annotation> کی کسی دوسرے قواعدی جزوِ کلام میں منتقلی، جیسے اسم کی فعل میں یا اسمِ صفت کی اسم میں وغیرہ۔</li>
			</list>
			<p>اگرچہ کیٹفورڈ کی تحقیق بے سیاقی ہونے کے سبب اب اتنی مشہور نہیں، لیکن اس کا دیا ہوا انتقالات کا تصور بعد میں ترویج پانے والے، اور آج کے شاید سب سے مشہور، توضیحی <annotation lang="en">(descriptive)</annotation> نظریاتی رجحان کی اساس قرار پایا۔</p>
			<heading>سیاقی <annotation lang="en">(contexualized)</annotation>:</heading>
			<p>اس دور کے چند دیگر مشہور محققین نے بے سیاقی ترجمے کے ساتھ ساتھ سیاقی ترجمے کی اہمیت کو بھی پہچانا اور اجاگر کیا۔ ان میں یوجین نیڈا <annotation lang="en"> (Eugene Nida)</annotation> (۱۹۱۴ئ–۲۰۱۱ئ) اور پیٹر نیو مارک <annotation lang="en">(Peter Newmark)</annotation> (۱۹۱۶ئ–۲۰۱۱ئ) کے نام خصوصیت سے قابلِ ذکر ہیں۔</p>
			<p>نیڈا بائبل کے ترجمے کا معروف محقق تھا۔ لسانیات میں پی ایچ ڈی کرنے کے بعد اس نے امریکن بائبل سوسائٹی <annotation lang="en">(American Bible Society)</annotation> میں ملازمت اختیار کر لی، اور اگلے کئی سال یہاں بائبل کی ترویج میں کوشاں رہا۔ اس کا بڑا کارنامہ بائبل کے تراجم پر سائنسی انداز سے تحقیق کا آغاز تھا۔ اس نے سابقہ روایات سے ہٹ کر نوم چومسکی <annotation lang="en">(Noam Chomsky)</annotation> کے سطحی ترکیب <annotation lang="en">(surface structure)</annotation> اور عمیق یا اندرونی ترکیب <annotation lang="en">(deep structure)</annotation> کے تصورات کے ذریعے ترجمے کے عمل کی وضاحت کی۔ اس نظریے کے مطابق، ترجمے کے عمل میں تین بنیادی مراحل پیش آتے ہیں:</p>
			<list>
				<li>۱۔	تجزیہ <annotation lang="en">(analysis)</annotation>: ماخذ متن کی سطحی ترکیب کا تجزیہ اس کی ساختی بُنت اور الفاظ کے مطالب کے حوالے سے کیا جاتا ہے (آسان الفاظ میں یوں سمجھ لیجیے کہ مترجم سب سے پہلے ماخذ متن کے الفاظ کے مابین ساختی تعلق اور الفاظ کے مطالب کو اپنے ذہن میں سمجھتا ہے، یعنی ماخذ متن کے فقروں کی سطحی ترکیب کو متعلقہ عمیق ترکیب میں منتقل کر دیتا ہے)۔</li>
				<li>۲۔	منتقلی <annotation lang="en">(transfer)</annotation>: یہ عمیق ترکیب مترجم کے دماغ میں ہی ہدفی متن کی عمیق ترکیب میں تبدیل ہوتی ہے۔</li>
				<li>۳۔	دوبارہ ترتیب سازی <annotation lang="en">(restructuring)</annotation>: تیسرے اور آخری مرحلے میں ہدفی متن کی عمیق ترکیب صفحۂ قرطاس پر ہدفی متن کی سطحی ترکیب کے پیکر میں سامنے آتی ہے۔</li>
			</list>
			<p>اس کے علاوہ نیڈا نے ایک اور اہم ساختی نظریے، جزیاتی تحلیل <annotation lang="en">(componential analysis)</annotation>، کو اپنی تحقیق کا حصہ بنایا۔ اس کا مقصد ماخذ متن کے کسی لفظ کے قطعی معنی <annotation lang="en">(exact meaning)</annotation> کو سمجھنا تھا۔ طریقہ کچھ یوں تھا کہ نیڈا ماخذ متن کے کسی لفظ کی خصوصیات کا ماخذ زبان میں موجود اس سے ملتے جلتے الفاظ کی خصوصیات کے ساتھ تقابل کرتا اور دیکھتا کہ کون سی خصوصیات ملتی جلتی اور کون سی مختلف ہیں۔ اس عمل سے یہ واضح کرنے کی کوشش کی جاتی کہ زیرِ بحث لفظ کس قطعی معنی میں ماخذ متن میں استعمال ہوا ہے، اور اس کی بنیاد پر یہ پرکھا جاتا کہ آیا ہدفی متن میں کیا جانے والا اس لفظ کا ترجمہ اس قطعی مطلب کو کما حقہ ادا کرتا ہے یا نہیں۔ جزیاتی تحلیل کے عمل کو ایک سادہ مثال سے کچھ یوں سمجھا جا سکتا ہے:</p>
			<table>
				<tr>
					<td>نام</td>
					<td>جانور</td>
					<td>چوپایہ</td>
					<td>گوشت خور</td>
					<td>پالتو</td>
					<td>درندہ</td>
					<td>سرخ رنگ</td>
					<td>پیلا رنگ</td>
					<td>دھاری دار</td>
				</tr>
				<tr>
					<td>شیر</td>
					<td>X</td>
					<td>X</td>
					<td>X</td>
					<td></td>
					<td>X</td>
					<td>X</td>
					<td></td>
					<td></td>
				</tr>
				<tr>
					<td>بلی</td>
					<td>X</td>
					<td>X</td>
					<td>X</td>
					<td>X</td>
					<td></td>
					<td></td>
					<td></td>
					<td></td>
				</tr>
				<tr>
					<td>چیتا</td>
					<td>X</td>
					<td>X</td>
					<td>X</td>
					<td></td>
					<td>X</td>
					<td></td>
					<td>X</td>
					<td>X</td>
				</tr>
				<tr>
					<td>تیندوا</td>
					<td>X</td>
					<td>X</td>
					<td>X</td>
					<td></td>
					<td>X</td>
					<td></td>
					<td>X</td>
					<td></td>
				</tr>
			</table>
			<p>(جدول نمبر ۱: جزیاتی تحلیل)</p>
			<p>اس مثال میں چار چوپایوںکی خصوصیات کا تقابل پیش کیا گیا ہے جو ان چاروں میں مشترکات اور تفرقات کو اجاگر کرتا ہے۔ چنانچہ ہمیں معلوم ہوتا ہے کہ یہ سب جانور ہیں، چوپائے ہیں اور ساتھ میں گوشت خور ہیں۔ البتہ ان میں سے صرف ایک کو پالتو جانور کے طور پر رکھا جاتا ہے، اور یہ کہ ان میں سے ایک کا رنگ عموماً سرخ ہوتا ہے، وغیرہ وغیرہ۔</p>
			<p>یاد رہے کہ یہ مثال صرف ایک عام فہم طریقے سے جزیاتی تحلیل کے عمل سے قاری کی ابتدائی واقفیت کے لیے دی گئی ہے، اور یہ قطعاً نہیں سمجھنا چاہیے کہ یہ کسی بھی اعتبار سے ترجمے کی معنوی پیچیدگیوں کی قطعی عکاس ہے۔ ترجمے کے عمل میں ظاہر ہے مترجم کو کہیں زیادہ مشکل الفاظ کا سامنا ہوتا ہے، جو بظاہر معنوی لحاظ سے مماثل ہوتے ہیں لیکن ان میں بعدِ مشرقین ہوتا ہے، اُسی حساب سے ان کی جزیاتی تحلیل کا عمل بھی زیادہ پیچیدہ ہوتا ہے۔</p>
			<p>ترجمہ کیسے کیا جا سکتا ہے؟ اس سلسلے میں نیڈا نے دو طریقے بیان کیے:</p>
			<heading>۱۔	ہیئتی مساوات (formal equivalence or correspondence):</heading>
			<p>ہیئتی مساوات سے مراد یہ ہے کہ ترجمہ ماخذ متن کی ہیئتی اور معنوی ساخت <annotation lang="en">formal and semantic structure</annotation> کے ممکنہ حد تک قریب ہو۔ یہ کافی حد تک لفظی ترجمے <annotation lang="en">(literal translation)</annotation> کے روایتی تصور سے ملتا جلتا ہے۔ فرق البتہ یہ ہے کہ نیڈا اس قسم کے ترجمے میں قوسین یا فٹ نوٹس میں ایسے الفاظ و واقعات کی تشریح پر زور دیتا ہے جو ماخذ کی زبان اور ثقافت سے مخصوص ہوں اور بغیر وضاحت کے ان کا سمجھنا ہدفی قارئین کے لیے ممکن نہ ہو۔ جیسا کہ ظاہر ہے یہ ترجمہ سیاقی حقائق کو مدِ نظر نہیں رکھتا، لیکن جو دوسرا نظریہ نیڈا نے پیش کیا اس میں اس نے سیاق کی اہمیت پر خاص زور دیا۔</p>
			<heading>۲۔	حرکی مساوات <annotation lang="en">(dynamic equivalence)</annotation>:</heading>
			<p>نیڈا نے ترجمے کی اس قسم کو پیش کرتے ہوئے چند ایسے خیالات کا اظہار کیا جو بعد کے سالوں میں سامنے آنے والے ترجمے کے کچھ اہم نظریات کا پیش خیمہ ثابت ہوئے، جن میں ’نظریہ تفاعل‘ <annotation lang="en">(functionalist theory)</annotation> اور ’قاری کا ردِ عمل‘ <annotation lang="en">(reader-response theory)</annotation> اہم ہیں۔ اس نظریے میں نیڈا نے الفاظ و معنی کے ترجمے کی بحث سے ہٹ کر یہ تصور دیا کہ ہدفی متن ایسا ہونا چاہیے کہ یہ ہدفی قارئین <annotation lang="en">(target readers)</annotation> کے اذہان پر وہی تاثر <annotation lang="en">(effect)</annotation> قائم کرے جو ماخذ متن، ماخذ قارئین <annotation lang="en">(source readers)</annotation> پر کرتا ہے۔ اس بنیادی نکتے کی تشریح میں اس نے جو اہم نکات بیان کیے ان کا خلاصہ ذیل میں دیا جا رہا ہے:</p>
			<list>
				<li>۱۔	اس وقت تک سامنے آنے والی تحقیقات اور نظریات میں ماخذ متن کی بالادستی کو من و عن تسلیم کیا جاتا تھا، اور ترجمے کی اہمیت محض اصل کی نقل کی سی تھی۔ اسی طرح ماخذ کے الفاظ و معنی میں کسی قسم کی تبدیلی گناہِ عظیم شمار ہوتی تھی۔ نیڈا نے اس حقیقت کے ادراک پر زور دیا کہ بعض اوقات ماخذ متن کے الفاظ، بلکہ معنی، کو من و عن ترجمے کی زبان میں ڈھال دینے سے ہدفی قارئین کے اذہان بات کو ویسے نہیں سمجھ پاتے جیسے کہ ماخذ قارئین، ماخذ متن کو پڑھ کر سمجھتے ہیں۔ چنانچہ ماخذ جیسی اثر پذیری ہدفی متن میں لانے کے لیے بعض اوقات ماخذ متن کی ہیئتی اور لفظی ترتیب میں تبدیلی لازم ہو جاتی ہے۔ اس کا قدرتی نتیجہ یہ نکلا کہ ماخذ متن کے ساتھ ساتھ ہدفی متن کی اہمیت بھی واضح ہوئی، اور یہ بات سامنے آئی کہ ہدفی متن، ماخذ متن کی محض اندھی تقلید نہیں، بلکہ اس کی اپنی ایک مسلم حیثیت ہے۔</li>
				<li>۲۔	ان خیالات کا اظہار کرتے ہوئے نیڈا کے پیشِ نظر یہ ان مٹ حقیقت تھی کہ ماخذ اور ترجمے کے اصولِ زباں <annotation lang="en">(linguistic rule)</annotation> اور ثقافتی اقدار <annotation lang="en">(cultural norms)</annotation> میں فرق ہوتا ہے (اگر دونوں زبانیں، زبانوں کے ایک ہی خاندان سے تعلق رکھتی ہوں یا کسی اور وجہ سے ایک دوسرے کے قریب ہوں تو یہ فرق کم ہوتا ہے، بصورتِ دیگر یہ فرق بعد المشرقین جتنا بھی ہو سکتا ہے، جیسا کہ عربی اور انگریزی کا فرق)۔ اس فرق کے سبب ماخذ متن اور ہدفی متن تب تک ایک جیسی اثر پذیری ظاہر نہیں کر سکتے جب تک ماخذ کو ہدف کے لسانی اور ثقافتی اصولوں کے مطابق ڈھال نہ لیا جائے۔</li>
				<li>۳۔	اس قسم کا ترجمہ کرتے ہوئے یہ خیال رکھا جائے کہ ترجمہ ہدفی زبان کے قارئین کو اتنا فطری لگے کہ انھیں یوں محسوس ہو جیسے وہ کوئی ترجمہ نہیں بلکہ ان کی اپنی زبان میں لکھی ہوئی ایک اصل <annotation lang="en">(original)</annotation> تحریر پڑھ رہے ہیں۔ یعنی انھیں ترجمے میں قدرتی پن، برجستگی اور اپنائیت محسوس ہو۔</li>
			</list>
			<p>درج ذیل جدول اس ساری بحث کو مختصر اور سادہ الفاظ میں سمیٹتا ہے کہ نیڈا نے اس نظریے میں پرانی ڈگر سے ہٹ کر کیا نکات پیش کیے ہیں:</p>
			<table>
				<tr>
					<td>پرانا نظریہ</td>
					<td>حرکی مساوات کا نظریہ</td>
				</tr>
				<tr>
					<td>ہدفی متن، ماخذ متن کی محض نقل ہے۔</td>
					<td>ہدفی متن کی اپنی اہمیت اور حیثیت ہے۔</td>
				</tr>
				<tr>
					<td>ترجمہ کرتے ہوئے صرف لفظی اور معنوی ترکیب کو مدِ نظر رکھنا ضروری ہے۔</td>
					<td>ترجمے کے عمل میں یہ بھی دیکھا جانا چاہیے کہ ہدفی متن اپنے قاری کے ذہن پر وہی اثر کیسے چھوڑے جو ماخذ متن اپنے قاری کے ذہن پر چھوڑتا ہے۔</td>
				</tr>
				<tr>
					<td>ترجمہ کرتے ہوئے ماخذ ثقافت اور ہدفی ثقافت کے فرق پر زیادہ توجہ نہیں دی جاتی تھی۔</td>
					<td>ترجمے کے لیے دونوں متون سے منسوب لسانی اور ثقافتی حقائق سے آگاہی اور ان کا دھیان رکھنا ضروری ہے۔</td>
				</tr>
				<tr>
					<td>ترجمہ پڑھتے ہوئے قاری کو صاف پتہ چلے کہ جو تحریر وہ پڑھ رہا ہے وہ اصل میں کسی اور زبان میں لکھی گئی تھی، اور یہ کہ یہ اس کا محض ترجمہ ہے۔</td>
					<td>ترجمہ پڑھتے ہوئے قاری کو اتنا قدرتی پن محسوس ہو کہ جیسے یہ تحریر اس کی اپنی زبان (یعنی ہدفی زبان) میں پہلی دفعہ لکھی گئی ہے، اور یہ کسی اور زبان میں لکھی گئی تحریر کا ترجمہ نہیں۔</td>
				</tr>
			</table>
			<p>(جدول نمبر ۲: پرانے خیالات اور حرکی مساوات کے نظریے کی خصوصیات کا تقابلی جائزہ)</p>
			<p>اس دور کی ایک اور قد آور شخصیت پیٹر نیو مارک ہے۔ نیو مارک نے معنوی ترجمے <annotation lang="en">(semantic translation)</annotation> اور ابلاغی ترجمے <annotation lang="en">(communicative translation)</annotation> کے تصورات پیش کیے۔ اگرچہ اس نے ان تصورات کا اظہار نیڈا کے ہیئتی اور حرکی مساوات کے نظریات کی نفی میں کیا، لیکن حقیقت یہ ہے کہ ان دونوں محققین کے خیالات آپس میں گہری مشابہت رکھتے ہیں۔ آئیے ان کا ذرا تفصیل سے جائزہ لیا جائے۔</p>
			<p>معنوی ترجمے کا تصور ہیئتی مساوات کے نظریے کی مانند ماخذ متن کو فوقیت دیتے ہوئے اس کی معنوی ترکیب <annotation lang="en">(semantic structure)</annotation> کو ہدفی متن میں منتقل کرنے کا نکتہ پیش کرتا ہے۔ اسی طرح، ابلاغی ترجمہ حرکی مساوات کے نظریے کی طرح ماخذ متن کے ایسے ترجمے پر زور دیتا ہے جو ہدفی زبان کے پیرائے میں ہو، ہدفی قارئین کو فطری لگے اور اسے پڑھنے، سمجھنے میں دقت نہ ہو۔ البتہ ان دونوں نظریات میں بنیادی فرق یہ ہے کہ نیو مارک، نیڈا کے ’مساوی اثرپذیری‘ <annotation lang="en">(equal effect)</annotation> کے تصور کا انکاری ہے۔ نیو مارک کے مطابق ماخذ اور ہدفی زبانوں اور ثقافتوں میں اتنا بُعد ہوتا ہے کہ یہ ممکن ہی نہیں کہ ہدفی متن اپنے قارئین پر عین وہی اثر چھوڑے جو ماخذ متن اپنے قارئین پر چھوڑتا ہے۔ چنانچہ اثر پذیری کے بالکل ایک سا ہونے کی بجائے یہ تصور دیتا ہے کہ مترجم ماخذ متن کے اثر کو اس حد تک ہدفی متن میں ڈھالے جتنا ممکن ہو۔ یعنی مترجم کو اثر پذیری کے بالکل ایک سا ہونے کی مثالیت پسندی <annotation lang="en">(idealism)</annotation> سے نکل کر یہ کوشش کرنے چاہیے کہ حقیقت میں ماخذ متن اور ہدفی متن میں جس قدر اثری مماثلت <annotation lang="en">(correspondence of effect)</annotation> وہ قائم کر سکتا ہو کرے۔</p>
			<p>دونوں حضرات کے نظریات میں ایک اور بڑا فرق یہ ہے کہ جہاں نیڈا، ہیئتی اور حرکی دونوں اقسام کو ہر صنف کے ترجمے کے لیے موزوں گردانتا ہے وہیں نیو مارک معنوی ترجمے کو کچھ اصناف منسوب کرتا ہے اور ابلاغی ترجمے کو دیگر اصناف کے لیے موزوں قرار دیتا ہے۔ چنانچہ معنوی ترجمہ سنجیدہ ادب، خود نوِشت اور کسی اہم سیاسی یا دیگر بیان کے ترجمے کے لیے موزوں ہے، جب کہ معلوماتی متون، غیر ادبی متون اور تشہیر وغیرہ کے لیے ابلاغی ترجمہ موزوں ہے۔</p>
			<heading>۳۔ توضیحی <annotation lang="en">(descriptive)</annotation>:</heading>
			<p>ستر اور اسی کی دہائیوں نے ترجمے کے نظریات میں بہت سی انقلابی تبدیلیاں دیکھیں۔ جیسا کہ اوپر کی تفصیل سے ظاہر ہے لسانیاتی تحقیق کے دور میں ترجمے کی تحقیق میں تین رجحانات اہم تھے:</p>
			<p>۱۔	ترجمے کا مطالعہ تجویزی نقطۂ نظر سے کیا جاتا تھا، یعنی تجزیہ کار ماخذ متن اور ہدفی متن کا بغور تقابلی جائزہ لیتا، یہ نشاندہی کرتا کہ ترجمے میں کیا اغلاط ہیں اور ان کے مقابلے میں درست ترجمہ پیش کرتا۔</p>
			<p>۲۔	ترجمے پر اثر انداز ہونے والے تاریخی، سماجی، نفسیاتی اور دیگر بیرونی عوامل سے صرفِ نظر کیا جاتا تھا۔</p>
			<p>۳۔	ترجمے کی اکائی لفظ، فریز <annotation lang="en">(phrase)</annotation>، کلاز <annotation lang="en">(clause)</annotation> یا زیادہ سے زیادہ ایک فقرہ تھی، یعنی ماخذ متن کے لفظ، فریز، کلاز یا فقرے کا ہدفی متن کے متعلقہ لفظ، فریز، کلاز یا فقرے کے ساتھ موازنہ کیا جاتا تھا۔</p>
			<p>ان تصورات کے ردِ عمل میں اٹھنے والی تحریکوں میں ایک بنیادی تحریک توضیحیت <annotation lang="en">(descriptivism)</annotation> کی تھی۔ اس تحریک کے ترجمانوں نے تجویزیت <annotation lang="en">(prescriptivism)</annotation> کی بجائے توضیحی نقطۂ نظر کو اپنایا، جس کے تحت ترجمے کے ان پہلوؤں کی نشاندہی تو کی جاتی جو اصل متن سے مختلف تھے لیکن انھیں اغلاط کہہ کر رد کرنے کی بجائے تجزیہ کار یہ کھوج لگاتا کہ کون سے ایسے بیرونی عوامل <annotation lang="en">(external factors)</annotation> ہیں جو اس فرق کا باعث بنے۔ باالفاظ دیگر، اس قسم کی تحقیق میں عموماً کسی بھی ترجمے کو رد نہیں کیا جاتا تھا، بلکہ اس پر اور ترجمہ کار پر اثر انداز ہونے والے ایسے سماجی، نفسیاتی وغیرہ دباؤ کی نشاندہی کی کوشش کی جاتی جو اس تبدیلی کے لیے محرک ثابت ہوئے۔ ذیل میں ایسے چند ایک عوامل کی نشاندہی کی جا رہی ہے:</p>
			<table>
				<tr>
					<td>نمبر شمار</td>
					<td>زمرہ <annotation lang="en">(category)</annotation></td>
					<td>عوامل کی مثالیں</td>
				</tr>
				<tr>
					<td>1</td>
					<td>سماجی حالات</td>
					<td>رسوم و رواج، ثقافتی اقدار، سیاسی حالات، صنعتِ نشر و اشاعت کے مروجہ اصول و ضروریات اور ناشر یا ترجمہ کروانے والے کسی دیگر ایجنٹ کے مطالبات۔</td>
				</tr>
				<tr>
					<td>2</td>
					<td>تاریخی پس منظر</td>
					<td>اس کے تحت ادبی عوامل اور نفسیاتی عوامل کو لیا جا سکتا ہے، جن کی مثالیں ذیل میں دی گئی ہیں۔</td>
				</tr>
				<tr>
					<td>2.1</td>
					<td>ادبی عوامل</td>
					<td>ماضی اور عصرِ حاضر کی بنیادی ادبی تحریکیں (ہر لکھاری کسی نہ کسی ادبی تحریک سے ضرور متاثر ہوتا ہے اور اس کا عکس اس کی تحریروں میں نظر آتا ہے)۔</td>
				</tr>
				<tr>
					<td>2.2</td>
					<td>نفسیاتی عوامل</td>
					<td>مصنف اور مترجم کے حالاتِ زندگی (اس سے یہ پتہ چلتا ہے کہ لکھاری کی زندگی میں ایسے کون سے حالات پیش آئے جنھوں نے اس کے خیالات اور اعتقادات کو تشکیل دیا، جن کا اثر اس کی تحریروں میں جھلکتا ہے)۔</td>
				</tr>
			</table>
			<p>(جدول نمبر ۳: انتقال <annotation lang="en">(shift)</annotation> کا باعث بننے والے غیر لسانی <annotation lang="en">(extra-linguistic)</annotation> عوامل)</p>
			<p>تیسرے نکتے، یعنی ترجمے کی اکائی، سے متعلق یہ تبدیلی آئی کہ ترجمے کی تحقیق میں معنی کا مطالعہ فقرے کی سطح سے بڑھ کر کیا جانے لگا۔ نقطۂ نظر میں یہ تبدیلی لسانیات کے میدان میں متعارف ہونے والے دو بنیادی نظریات کے زیرِ اثر آئی۔ ان نظریات کو متنی لسانیات <annotation lang="en">(text linguistics)</annotation> اور تجزیہ ڈسکورس <annotation lang="en">(discourse analysis)</annotation> کے نام سے جانا جاتا ہے۔ چند ایک اختلافات کے استثنا کے ساتھ یہ دونوں نظریات ایک دوسرے کے مشابہ ہیں۔ ان کا بنیادی مقصد متن کا ایک ابلاغی اکائی کے طور پر مطالعہ کرنا ہے، یعنی صرف یہ دیکھنے کی بجائے کہ متن کے مختلف حصے (لفظ، فقرے وغیرہ) کیا معنی پیش کرتے ہیں متن کے مجموعی مطالب پر توجہ مبذول کی جائے۔ یہ تجزیۂ ڈسکورس کے نظریے کا ہی اثر تھا جس کے باعث مصنف اور مترجم پر اثر انداز ہونے والے مذکورہ بالا سماجی اور نفسیاتی عوامل ترجمے کی تحقیق کا حصہ بنے۔</p>
			<p>اس (توضیحی) انقلاب آفریں تحریک نے جلد ہی ترجمے کی دنیا بھر میں ہونے والی تحقیق میں انتہائی مقبولیت حاصل کر لی، یہاں تک کہ مغربی دنیا، خصوصاً برطانیہ اور آسٹریلیا، میں آج بھی اسی کا راج ہے، اور سب سے زیادہ کام بھی اسی کے تحت ہو رہا ہے۔ یہ افسوس کی بات ہے کہ یہ نظریہ پاکستان میں ابھی ٹھیک طرح سے متعارف نہیں ہوا، اور ترجمے پر جو چند ایک تحقیقات ہمیں نظر آتی ہیں وہ آج بھی تجویزی نقطۂ نظر سے آگے نہیں بڑھ پائیں۔ راقم کا ماننا ہے کہ تجویزیت کی اپنی جگہ اہمیت مسلم ہے اور اس پر تحقیق ختم نہیں ہونی چاہیے، لیکن اس کے ساتھ ساتھ یہ بھی چاہیے کہ توضیحیت کو بھی وطنِ عزیز میں تحقیق کا حصہ بنایا جائے تاکہ اس کے ثمرات بھی سمیٹے جائیں اور عصرِ حاضر میں ترجمے پر ہونے والی تحقیق سے کما حقہ واقفیت حاصل کی جائے۔</p>
			<p>اس تحریک میں درج ذیل نظریات کلیدی اہمیت کے حامل ہیں:</p>
			<heading>۱۔	کثیر نظامی نظریہ <annotation lang="en">(polysystem theory)</annotation>:</heading>
			<p>روسی ہیئتی اسکالرز <annotation lang="en">(Russian Formalists)</annotation> — جن میںیوری تنجانوف <annotation lang="en">(Jurij Tynjanov)</annotation> رومن جیکبسن <annotation lang="en">(Roman Jakobson)</annotation> اور بورس ایجحتبام <annotation lang="en">(Boris Ejkhenbaum)</annotation> شامل ہیں — کے کام سے متاثر ہو کر مشہور اسرائیلی محقق اتمار ایون زوہار <annotation lang="en">(Itamar Even-Zohar)</annotation> (۱۹۳۹ئ) نے ستّر کی دہائی میں یہ نظریہ پیش کیا۔ اس نظریے کی بنیاد روسی ہیئتیت کے ’نظام‘ کا تصور بنا، جس کے مطابق نظام ایسے اجزا سے بنا ایک تہہ دار ڈھانچہ ہوتا ہے جو ایک دوسرے سے مربوط اور باہم متعامل ہوتے ہیں۔ آسان الفاظ میں یہ کہا جا سکتا ہے کہ نظام مختلف اجزا کے باہم ملاپ سے تشکیل پائی اکائی ہے جس کے اجزا ایک دوسرے سے جڑے اور ایک دوسرے پر منحصر ہوتے ہیں، کچھ اس طرح سے کہ اگر نظام کا ایک جز بھی نکال دیا جائے تو نظام کی کاملیت برقرار نہیں رہتی۔ اس کی ایک آسان فہم مثال ایک فقرے کی ہے۔ فقرہ مختلف اجزا (قواعدی اجزاے کلام، یعنی <annotation lang="en">(parts of speech)</annotation> سے ترتیب پایا نظام ہے جس میں تمام اجزاے کلام ایک دوسرے سے متصل اور ایک دوسرے پر منحصر ہوتے ہیں۔ فقرہ تب ہی مکمل معنی ادا کرنے کے قابل ہو گا جب تمام اجزا ایک مخصوص ترتیب <annotation lang="en">(order)</annotation> میں ہوں گے اور (گرامر کے) مقررہ قواعد و ضوابط کے تحت ایک اکائی بنائیں گے۔ درج ذیل مثال دیکھیے:</p>
			<p>ـ ”اردو ہماری زبان ہے۔ “</p>
			<p>اس میں سے کسی بھی لفظ کو نکالنے سے نظام اپنا پورا معنی ادا کرنے کے قابل نہیں ہو گا۔ مثلاً ہم ’ہماری‘ کے لفظ کو نکالیں تو بظاہر تو فقرہ معنی خیز نظر آئے گا لیکن یہ بظاہر بے ضرر سا اخراج اس ضمیرِ شخصی <annotation lang="en">(personal pronoun)</annotation> سیمنسوب نظریاتی معنی (یعنی اپنی زبان سے نسبت اور پیار) کے خسارے <annotation lang="en">(loss of ideological sense)</annotation> کا سبب ہو گا۔ اسی طرح، فقرے کے کسی بھی دوسرے لفظ کا اخراج اس کی کاملیت کو گھائل کرنے کا باعث ہو گا۔</p>
			<p>نظام کے اس مستعار نظریے کا اطلاق ادب پر کر کے ایون زوہار نے ادب کو ایک ایسے نظام کے مانند پیش کیا جو مختلف ادبی اصناف کے مرکب سے ترتیب پاتا ہے (یہ یاد رہے کہ اس نظریے کے مطابق ادب بذاتِ خود اپنے سے بڑے ایک نظام کا جز ہے)۔ یہ تمام اصناف ادبی نظام کے اجزا ہونے کے ساتھ ساتھ اپنی انفرادی حیثیت میں خود بھی ایک نظام ہیں کیونکہ یہ بذاتِ خود ذیلی اجزا کے ملاپ سے بنتی ہیں۔ شاعری کی ہی مثال لے لیجیے۔ یہ دیگر اصناف کے ساتھ مل کر نظامِ ادب کی تشکیل کرتی ہے، لیکن اس کے ساتھ ساتھ خود بھی ایک نظام ہے جو ایسی ذیلی اصناف کے ملاپ سے بنا ہے جیسے نظم اور غزل، جو خود مزید ذیلی اجزا میں بٹے ہوئے ہیں، جیسے نظم کے ذیل میں نثری نظم، ماہیے، رباعی، ہائیکو وغیرہ۔ اسی نظام در نظام کی بنا پر اس نظریے کو کثیر نظامی نظریے کا نام دیا گیا۔</p>
			<p>ایون زوہار کا مزید یہ کہنا تھا کہ ادبی نظام میں اصنافِ ادب ایک درجہ بند طریقے سے مرتب ہوتی ہیں، اور اس درجہ بندی کا انحصار کسی خاص وقت میں متعلقہ معاشرے میں ان کو دی گئی اہمیت پر ہوتا ہے۔ جن اصناف کی معاشرے میں اہمیت زیادہ ہوگی وہ نظام کے مرکزی حصے پر براجمان ہوں گی، جب کہ کمتر درجے کی حامل اصناف کو مضافات میں جگہ ملے گی (جیسے ہمارے معاشرے میں افسانہ، شاعری اور ناول کی اہمیت مرکزی ہے جب کہ ترجمہ، بچوں کا ادب وغیرہ کمتر درجے کے حامل سمجھے جاتے ہیں)۔ ایون زوہار کے مطابق یہ تمام اصناف مرکز میں جگہ پانے کے لیے باہمی کشمکش کا شکار رہتی ہیں، اور وقت کے ساتھ ساتھ ان کے درجوں میں اونچ نیچ ہوتی رہتی ہے۔ ایک وقت تھا جب برصغیر پاک و ہند میں شاعری کی حیثیت مرکزی اور نثر کی حیثیت ثانوی تھی۔ وقت گذرا اور انیسویں صدی میں فورٹ ولیم کالج (اس کی مختصر تفصیل آگے ’نو آبادیاتی ترجمہ‘ کے ذیل میں آئے گی) اور سر سید کی علمی و ادبی کاوشوں کے زیرِ اثر نثر کو مرکزی حیثیت حاصل ہو گئی۔ اسی طرح اگر ترجمے کی بات کی جائے تو فورٹ ولیم کالج کی سرپرستی کے باعث ترجمے کا مقام بلند ہوا، لیکن آج وطنِ عزیزپاکستان میں اس کی حیثیت ادبی شودر کی سی ہے۔</p>
			<p>جیسا کہ اوپر کی تفصیل سے ظاہر ہے، کثیر نظامی نظریے نے ایک انقلابی کام یہ کیا کہ ترجمے کی تحقیق کو تجویزی نقطۂ نظر اور درست /غلط ترجمے کی بحث سے نکال کر ایک توضیحی رُخ دیا، جس کے تحت ترجمے کا مطالعہ کسی ترجمے پر صحیح یا غلط ہونے کی مہر ثبت کرنے کی بجائے اس نقطۂ نگاہ سے کیا جانے لگا کہ ترجمے کی حقیقی دنیا میں جو حیثیت ہے اور جو عوامل اس پر اثر انداز ہوتے ہیں ان کی کھوج لگائی جائے۔ ترجمے کو مثالیت پسندی <annotation lang="en">(idealism)</annotation> کی دنیا سے نکال کر عملی حقائق <annotation lang="en">(practical realities)</annotation> کے نقطۂ نظر سے دیکھا جانے لگا، یعنی تحقیق کا بنیادی سوال ’کیا ہونا چاہیے ؟‘ (یعنی ترجمہ کیسا ہونا چاہیے) کی بجائے ’کیا ہو رہا ہے ؟‘ (یعنی مترجمین اصل دنیا میں ترجمہ کیسے کر رہے ہیں، کسی معاشرے میں ترجمے کی اہمیت کیا ہے، کون سے عوامل ترجمے پر اثر انداز ہوتے ہیں، ناشروں کی کیا مجبوریاں ہیں، تنقید نگار تراجم کو کیسے دیکھتے ہیں وغیرہ) بن گیا (ایسا قطعاً نہ سمجھا جائے کہ اس دور میں تجویزی تحقیق دم توڑ گئی، لیکن یہ ضرور ہوا کہ نئے منظر نامے میں توضیحی تحقیق کی حیثیت مرکزی ہو گئی اور ترجمے پر ہونے والی زیادہ تر تحقیقات اسی کے زیرِ اثر ہونے لگیں)۔</p>
			<p>۲۔	معیاراتِ ترجمہ <annotation lang="en">(translation norms)</annotation>:</p>
			<p>ایون زوہار کی کثیر نظامی توضیحی تحقیق نے ترجمے کے کئی محققین کو متاثر کیا، جنھوں نے تجویزی نقطۂ نظر کو خیر باد کہہ کر توضیحی نقطۂ نظر کو اپنی تحقیق کی بنیاد بنایا۔ ان میں ایک انتہائی اہم نام گِجن ٹوری <annotation lang="en">(Gideon Toury)</annotation> (۱۹۴۲ئ) کا ہے۔ ٹوری اسرائیل کی جامعہ تل ابیب <annotation lang="en">Tel Aviv University</annotation> میں ایون زوہار کا تحقیقی معاون تھا۔ اگرچہ اس نے اپنے نظریات و خیالات ستّر کی دہائی میں پیش کرنا شروع کر دیے تھے، لیکن یہ اس کی ۱۹۹۵ء میں چھپنے والی اپنی مشہور و معروف کتاب، <annotation lang="en">Descriptive Translation Studies – and Beyond</annotation>،ہے جس نے اس کے نظریات کی ترویج میں کلیدی کردار ادا کیا۔ اس میں اس نے ترجمے کی توضیحی تحقیق کے خالصتاً تجربی <annotation lang="en">(experimental)</annotation> اور منظم <annotation lang="en">(systematic)</annotation> ہونے پر زور دیا۔ اس کے ساتھ ساتھ اس نے ایسے غیر لسانیاتی عوامل، جیسے سماجی اقدار کا مطالعہ، کو ترجمے کی توضیحی تحقیق کا اہم جز قرار دیا، اور اس ضمن میں معیاراتِ ترجمہ کا تصور پیش کیا۔ اس کہنا تھا کہ ترجمے اور مترجم پر بہت سے سماجی عوامل — اس کی چند ایک مثالیں ادبی حلقوں میں ترجمے کا رائج تصور، روایاتِ ترجمہ، ترجمے کے ناقدین کے متعین کیے ہوئے معیارات، ناشرین کی ضروریات و مجبوریاں ہیں — اثر انداز ہوتے ہیں۔ یہ عوامل ترجمے کے کچھ اقدار و معیارات متعین کرنے کا کام دیتے ہیں، جو ہر معاشرے کے اپنے اپنے ہوتے ہیں۔ ٹوری نے ترجمے سے متعلق معیارات کی تین بنیادی اقسام بھی بیان کیں:</p>
			<p>۱۔	ابتدائی معیارات <annotation lang="en">(initial norms)</annotation>:</p>
			<p>اس قسم سے مراد یہ ہے کہ آیا مترجم ترجمہ کرنے سے پہلے ماخذ متن، زبان اور ثقافت کے معیارات کی پیروی کا فیصلہ کرتا ہے یا ہدفی متن، زبان اور ثقافت کے۔ اگر وہ پہلی قسم کے معیارات پر چلنے کا فیصلہ کرتا ہے تو اس کے تحت ہونے والے ترجمے کو ہم موزوں ترجمہ <annotation lang="en">(adequate translation)</annotation>، جب کہ دوسری قسم کے تحت ترجمے کو قابلِ قبول ترجمہ <annotation lang="en">(acceptable translation)</annotation> کہہ سکتے ہیں۔ جیسا کہ ظاہر ہے، موزوں ترجمے میں ماخذ کی لسانی و ثقافتی بوباس ہو گی، جب کہ قابلِ قبول ترجمے میں ہدفی لسانیات و ثقافت کا رنگ نمایاں ہو گا۔</p>
			<heading>۲۔	تمہیدی معیارات <annotation lang="en">(preliminary norms)</annotation>:</heading>
			<p>اس قسم میں ایسے معیارات شامل ہیں جن کا تعلق ترجمے سے متعلق پالیسی <annotation lang="en">(translation policy)</annotation> سے ہوتا ہے۔ اس کی ایک مثال یہ طے کرنا ہے کہ کس ادبی (ناول، ڈراما، شاعری وغیرہ) یا غیر ادبی (کاروباری خطوط، اشتہاری پمفلٹ، ملکی آئین وغیرہ) صنف /قسم سے تعلق رکھنے والی تحریروں کا بیرونی زبان سے مقامی زبان میں ترجمہ کیا جائے۔ ایک اور اہم پہلو براہِ راست اور بالواسطہ ترجمے کے بارے میں برداشت یا عدم برداشت کا مظاہرہ ہے، یعنی یہ کہ کیا کسی معاشرے میں رائج معیارات کے مطابق براہِ راست ترجمے <annotation lang="en">(direct translation)</annotation> کے ساتھ ساتھ بالواسطہ ترجمہ <annotation lang="en">(indirect translation)</annotation> بھی قابلِ قبول ہے یا نہیں، اور اگر ہے تو کون کون سی ترجیحی زبانیں ایسی ہیں جن سے کیے جانے والا بالواسطہ ترجمہ سندِ قبولیت حاصل کرتا ہے۔ آگے بڑھنے سے پہلے یہ سمجھ لیجیے کہ براہِ راست ترجمے سے مراد ایسا ترجمہ ہے جو اُس زبان سے کیا جائے جس میں ترجمہ کی جانے والی کتاب اصل میں لکھی گئی تھی۔ دوسری طرف، بالواسطہ ترجمہ وہ ہو گا جس میں ترجمہ اصل زبان کے علاوہ کسی اور زبان سے کیا جائے۔ اس قسم کے ترجمے کی شاید بہترین مثال انگریزی زبان میں ترجمہ شدہ روسی اور فرانسیسی کتب کا اردو ترجمہ تھا جو انیسویں صدی کے اخیر اور بیسویں صدی کی پہلی تین، چار دہائیوں میں برصغیر میں کثرت سے کیا گیا۔ اگر یہ تراجم براہِ راست روسی اور فرانسیسی زبانوں سے کیے جاتے تو اس قسم کے ترجمے کو براہِ راست ترجمہ کہا جاتا، لیکن چونکہ یہ بالواسطہ طور پر انگریزی میں ترجمہ شدہ کتب سے کیے گئے اس لیے یہ بالواسطہ تراجم کہلائیں گے۔ ہو سکتا ہے کہ ترجمہ شدہ تحریر سے ترجمہ کرنے کا یہ عمل کسی معاشرے میں پسندیدہ نگاہ سے نہ دیکھا جاتا ہو، جب کہ کسی اور جگہ اس میں کوئی قباحت محسوس نہ کی جاتی ہو۔ کسی معاشرے میں رہتے ہوئے مترجم ان تمہیدی معیارات کی عموماً پابندی کرتے ہیں۔</p>
			<heading>۳۔	عملیاتی معیارات <annotation lang="en">(operational norms)</annotation>:</heading>
			<p>ان معیارات کا تعلق ترجمے کے اصل عمل کے لیے اپنائی جانے والی حکمتِ عملیوں اور ترجیحات سے ہوتا ہے۔ مثلاً یہ کہ ہو سکتا ہے کسی معاشرے و ثقافت میں ترجمے کے دوران اضافہ اور حذف جیسی حکمتِ عملیوں کے معاملے میں صفر برداشت کی پالیسی ہو، اسی طرح ہو سکتا ہے کہ کسی دوسری جگہ ان کا استعمال معیوب نہ گردانا جاتا ہو (ذیل میں اس کی ایک عملی مثال منٹو کی تحاریر کے انگریزی تراجم کے ضمن میں کی گئی تنقید کے حوالے سے آرہی ہے، جس میں یہ دیکھا جا سکتا ہے کہ مترجم کو اضافے اور حذف کی حکمتِ عملیاں اپنانے کی ’پاداش‘ میں ناقد، جو مقامی معیارات — یعنی ترجمے سے متعلق وہ معیارات جو پاک و ہند کے ادب حلقوں میں رائج ہیں — کے زیرِ اثر ترجمے کو پرکھ رہا ہے، کی طرف سے کتنی شدید تنقید کا سامنا کرنا پڑا ہے)۔</p>
			<p>کسی بھی معاشرے میں رہتے ہوئے مترجم فطری طور پر اس معاشرے میں ترجمے سے منسوب معیارات کی پاسداری کی کوشش کرتا ہے، بصورتِ دیگر اس کا ترجمہ قبولیت اور مقبولیت سے محروم رہتا ہے۔ اس کی ایک سادہ سی مثال یہ ہے کہ اگر کسی معاشرے میں یہ معیار رائج ہو کہ ترجمے کے دوران مترجم ماخذ کے متن میں کسی قسم کے اضافے یا حذف سے دور رہے تو ہر ایسا ترجمہ جو اس معیار سے انحراف برتے گا مطعون ٹھہرے گا۔ منٹو کی تحریروں کے خالد حسن (۱۹۳۴ئ–۲۰۰۹ئ) کی طرف سے کیے جانے والے تراجم پر محمد اسد الدین نے کڑی تنقید کی ہے۔ ذیل کا حوالہ دیکھیے:</p>
			<blockquote>
				<p><annotation lang= "en">Secondly, the most serious of all Hasan's errors is his omission of large chunks of the original texts in his English translations. He leaves out not only sentences but whole paragraphs, indeed even pages, thereby doing great violence to the original text.</annotation></p>
				<p>ثانیاً حسن کی سب سے بڑی غلطی انگریزی میں ترجمہ کرتے ہوئے اصل متن کے بڑے بڑے حصوں کو حذف کرنا ہے۔ وہ فقرات کے علاوہ پیراگراف بھی چھوڑ دیتا ہے، حتیٰ کہ صفحات بھی، اور اس طرح اصل متن کا حلیہ بڑی حد تک بگاڑ دیتا ہے۔</p>
			</blockquote>
			<p>یاد رہے کہ یہ صرف ایک ناقد کی ذاتی رائے نہیں بلکہ، جیسا کہ اوپر بیان کیا گیا ہے، پاکستان اور انڈیا کے ادبی حلقوں میں ترجمے کے متعین معیارات میں سے ایک کا اظہار ہے۔</p>
			<p>آگے بڑھنے سے پہلے ایک بات کی وضاحت ضروری ہے کہ معیاراتِ ترجمہ کا تصور پیش کرتے ہوئے مبینہ طور پر ٹوری کے ذہن میں یہ بات ایک معلوم حقیقت کی طرح راسخ تھی کہ ترجمے سے مراد بیرونی زبان <annotation lang="en">(foreign language)</annotation> سے اپنی مادری زبان <annotation lang="en">(native language)</annotation> میں ترجمہ ہے (چنانچہ بیرونی زبان، ماخذ زبان اور مادری زبان، ہدفی زبان کہلائے گی)، اور اسی لیے جب وہ معیارات کی بات کرتا ہے تو اس سے مراد ہدفی ثقافت و معاشرے کے معیارات ہوتے ہیں، نہ کہ ماخذ ثقافت کے۔ اس کو ذہن میں رکھتے ہوئے محمد اسد الدین کی تنقید کو پھر پڑھیں تو یہ دلچسپ حقیقت سامنے آئے گی کہ اس تنقید میں ہدفی ثقافت (انگریزی ثقافت) کے معیارات کی بجائے ماخذ ثقافت (اردو ثقافت) کے معیارات کے مطابق خالد حسن کے تراجم کا مطالعہ کیا گیا ہے، جو ٹوری کے نظریے کے بنیادی اصول کے بالکل برعکس ہے۔ البتہ اس سقم کے باوجود یہاں اس کی مثال صرف اس لیے دی گئی ہے کہ ایک عام فہم اور اپنے معاشرے سے متعلق مثال سے معیاراتِ ترجمہ کے تصور اور اس کی اہمیت کو واضح کیا جا سکے۔</p>
			<p>آخری بات یہ یاد رکھنے کی ہے کہ میعارات جامد نہیں ہوتے، بلکہ بدلتے حالات کے ساتھ ان میں تبدیلی آتی رہتی ہے۔ چنانچہ عجب نہیں کہ جیسے جیسے پاکستانی مترجمین، ناقدین، قارئین اور محققین ترجمے کے جدید نظریات سے زیادہ سے زیادہ واقف ہوتے جائیں ترجمے سے متعلق آج کے معیارات، جن میں سے ایک کا ذکر خالد حسن کے تراجم کے ضمن میں اوپر آیا ہے، میں اگلے کچھ سالوں میں تبدیلی آ جائے۔</p>
			<p>ٹوری کے نقشِ قدم پر چلتے ہوئے جن محققین نے معیاراتِ ترجمہ پر کام کیا ان میں چند بڑے نام حسبِ ذیل ہیں: کرسٹینا شیفنر <annotation lang="en">(Christina Schäffner)</annotation> (۱۹۵۰ئ)، اینڈ ریو چیسٹر مان <annotation lang="en">(Andrew Chesterman)</annotation> (۱۹۴۶ئ)، اور تھیو ہرمنز <annotation lang="en">(Theo Hermans)</annotation> (۱۹۴۸ئ)۔ ان سب کا کام معیارات کے نظریے کو آگے بڑھاتا اور ان میں وسعت لاتا ہے۔</p>
			<heading>۳۔	ترجمے کی عالمگیر خصوصیات <annotation lang="en">(universals of translation)</annotation>:</heading>
			<p>چندتوضیحی تحقیق کاروں نے اس تحقیق کا آغاز کیا کہ آیا ترجمے کی کوئی ایسی خصوصیت بھی ہے جو ہر ثقافت، ہر معاشرے میں رائج ہو۔ جیسا کہ ظاہر ہے، اس تحقیق کا رُخ ٹوری کے فلسفے کی بالکل مخالف سمت میں ہے، کیونکہ معیارات، عالمگیر خصوصیات کے برعکس، متعلقہ <annotation lang="en">(relative)</annotation> ہوتے ہیں، یعنی ثقافت بہ ثقافت تبدیل ہوتے ہیں۔ میلم کیئر <annotation lang="en">(Malmkjær)</annotation> کے مطابق یہ مونا بیکر <annotation lang="en">(Mona Baker)</annotation> (۱۹۵۳ئ) تھی جس کے ۱۹۹۳ء میں چھپنے والے تحقیقی مقالے نے عالمگیر خصوصیات کے ضمن میں ہونے والی تحقیق کے لیے مہمیز کا کام کیا۔ اس مقالے سے متاثر ہو کر بہت سی تحقیقات سامنے آئیں (اور یہ سلسلہ ابھی بھی جاری ہے) جن کا مطمح نظر یہ جاننا تھا کہ ترجمے کی کون سی ایسی خصوصیات ہیں جو ہر معاشرے و ثقافت میں یکساں ہوتی ہیں۔ مونا بیکر نے جو ممکنہ عالمگیر خصوصیات پیش کیں ان میں سے چند اہم صراحت <annotation lang="en">(explicitation)</annotation>، ردِّابہام <annotation lang="en">(disambiguation)</annotation>، تسہیل <annotation lang="en">(simplification)</annotation> اور تکرار سے احتراز <annotation lang="en">(avoidance of repetition)</annotation> ہیں۔ اگرچہ یہ اصطلاحات <annotation lang="en">(terms)</annotation> خود وضاحتی <annotation lang="en">(self-explanatory)</annotation> ہیں، لیکن اس نکتے کو سمجھانے کی خاطر ان میں سے ایک، یعنی صراحت، کی مختصر وضاحت یہاں پیش کی جا رہی ہے۔</p>
			<p>یہ ایک ایسی حکتِ عملی ہے جس کے تحت مترجم ماخذ متن کے کچھ حصوں کو اصل کی نسبت زیادہ تفصیل سے بیان کرتا ہے۔ سوال یہ پیدا ہوتا ہے کہ آخر ایسا کرنے کی وجہ کیا ہے؟ اس کی خالص لسانیاتی وجوہات ذرا پیچیدہ قسم کی ہیں، اس لیے ان سے صرفِ نظر کرتے ہوئے یہاں جس وجہ کا ذکر کیا جائے گا وہ ماخذ اور ہدف کے مابین ثقافتی فرق ہے۔ چونکہ ہدفی قارئین عموماً ماخذ ثقافت اور تاریخ وغیرہ سے واقف نہیں ہوتے اس لیے مترجم ان کی آسانی کے لیے ایسے حصوں کو تشریحی انداز میں بیان کرتا ہے جو ماخذ ثقافت کا امتیاز ہوتے ہیں اور اس لیے ان کو سمجھنا قاری کے لیے مشکل ہو سکتا ہے۔ اس کی سادہ اور دلچسپ مثال منٹو کے شہرہ آفاق افسانے ”ٹوبہ ٹیک سنگھ“ میں لفظ ’مرونڈے‘ کا انگریزی میں ترجمہ ہے۔ چونکہ یہ خالص ہماری ثقافت سے متعلق ہے، اس لیے انگریزی میں اس کا کوئی براہ راست متبادل لفظ نہیں۔ اس وجہ سے منٹو کی مشہور مغربی مترجم پریچٹ <annotation lang="en">(Pritchett)</annotation> نے اس کا ترجمہ <annotation lang="en">”puffed-rice candy“</annotation> کے طور پر کیا ہے۔ اس کو اگر لفظ بہ لفظ اردو میں ترجمہ کیا جائے تو یہ ”پھولے ہوئے چاولوں کی کینڈی/ مٹھائی“ بنے گا۔ جیسا کہ اس مثال سے واضح ہے، مترجم نے ہدفی قاری (یعنی انگریز قاری) کو برصغیر کی ثقافت سے مخصوص اس لفظ کو سمجھانے کے لیے صراحت کی حکمتِ عملی <annotation lang="en">(strategy)</annotation> سے کام لیا ہے۔</p>
			<p>۴۔	عمل سمتی رجحان <annotation lang="en">(process-oriented approach)</annotation>:</p>
			<p>توضیحیت کے ذیل میں ابھی تک ہم نے جو نظریات بیان کیے ہیں ان سب میں ایک تحقیقی رجحان مشترک دکھائی دیتا ہے، جسے مصنوعہ سمتی رجحان <annotation lang="en">(product-oriented approach)</annotation> کہا جاتا ہے۔ اس سے مراد یہ ہے کہ ان تمام نظریات میں ترجمے کو ایک مصنوعہ یا پیداوار <annotation lang="en">(product)</annotation> کے طور پر لیا جاتا ہے، لیکن اس مصنوعہ کے بننے کے عمل کا مطالعہ نہیں کیا جاتا۔ اس ثقیل فلسفے کو ایسے سمجھا جا سکتا ہے کہ مصنوعہ سمتی رجحان میں نظریے کا کرداری <annotation lang="en">(behaviouristic)</annotation> مطالعہ کیا جاتا ہے، جب کہ ثانی الذکر میں ادراکی <annotation lang="en">(cognitive)</annotation>۔ کرداری مطالعے میں ان بیرونی چیزوں <annotation lang="en">(external items)</annotation> پر بحث ہوتی ہے جن کا مشاہدہ کیا جا سکتا ہے، جیسے انتقالات، ترجمے پر اثر انداز ہونے والے عوامل اور معیاراتِ ترجمہ۔ لیکن یہ بھی حقیقت ہے کہ ترجمہ کرتے ہوئے مترجم کے اندر بھی بہت کچھ چل رہا ہوتا ہے — وہ اپنے ذہن میں تحریر کی ماہیت، معنوی ترتیب، اسلوب، ترجمے کی حکمتِ عملیاں، اور اس کے علاوہ اور بہت کچھ ترتیب دے رہا ہوتا ہے، اور جو ترجمہ لکھی ہوئی وضع میں ہمارے سامنے آتا ہے وہ اس ساری ذہنی مشقت کا نتیجہ ہوتا ہے۔ یہ اندرونی حقائق <annotation lang="en">(intrinsic realities)</annotation> جو ترجمے کے عمل میں بروئے کار آتے ہیں ان پر تحقیق کو ’عمل سمتی‘ تحقیق کہا جا سکتا ہے۔</p>
			<p>اس کی اہمیت کا ادراک کرتے ہوئے ترجمے کے چند توضیحی محققین نے اس پر توجہ مبذول کی۔ لیکن جیسا کہ ظاہر ہے کسی کے ذہن میں داخل ہونا اور اس کی سوچوں کا مشاہدہ کرنا آسان نہیں، اس لیے اس سلسلے میں ہونے والی زیادہ تر کوششیں کامیاب نہ ہو پائیں۔ البتہ اسّی کی دہائی کے آخر میں شروع ہونے والے ایک تحقیقی طریقۂ کار <annotation lang="en">(research method)</annotation> کے باعث اس کام میں کافی پیش رفت ہوئی ہے۔ یہ طریقۂ کار باآوازِ بلند خود کلامی/سوچ پروٹوکول <annotation lang="en">(think-aloud protocol)</annotation> ہے۔ اس تجربی طریقۂ کار <annotation lang="en">(experimental method)</annotation> میں مترجم، جو اس تجربے میں معمول کا کردار ادا کر رہا ہوتا ہے، کا کام یہ ہوتا ہے کہ ترجمہ کرتے ہوئے جو کچھ بھی اس کے ذہن میں آتا ہے اسے اونچی آواز میں بولتا جاتا ہے، بالفاظِ دیگر اپنی سوچوں کو زبان دیتا ہے، اور اس دوران اس ساری خود کلامی کی صوتی <annotation lang="en">(audio)</annotation> یا بصری <annotation lang="en">(video)</annotation> ریکارڈنگ ہوتی رہتی ہے۔ اس ریکارڈنگ کے بغور مطالعے سے محقق یہ جاننے کی سعی کرتا ہے کہ مترجمین ترجمے کے عمل کے دوران ماخذ متن کی ہیئت اور معنی کو کیسے سمجھتے ہیں، ترجمے کے لیے کیا حکمتِ عملیاں طے کرتے ہیں، ترجمہ کرتے ہوئے پیش آنے والی لسانی اور ثقافتی مشکلات سے کیسے عہدہ بر آ ہوتے ہیں، وغیرہ وغیرہ۔</p>
			<heading>۴۔ تفاعلی <annotation lang="en">(functionalist)</annotation>:</heading>
			<p>ستّر کی دہائی میں لسانیاتی/بے سیاقی تحقیق کے خلاف توضیحیت کے پہلو بہ پہلو ایک اور تحریک جرمنی میں جنم لے رہی تھی، جو آنے والے سالوں میں تفاعلی رجحان <annotation lang="en">(functionalist approach)</annotation> کہلائی۔ اگرچہ اس رجحان کو نہ صرف جرمنی بلکہ بین الاقوامی سطح پر بھی ترجمے کے محققین نے اپنایا، لیکن جب بھی اس کے معماروں کا ذکر آتا ہے تو درج ذیل چار جرمن محققین کے ہی نام سامنے آتے ہیں: کیتھرینا رائس <annotation lang="en">(Katharina Reiss)</annotation> (۱۹۲۳ئ)، جُسٹا ہولز منٹیری <annotation lang="en">(Justa Holz-Mänttäri)</annotation> (۱۹۳۶ئ)، ہانس ورمیئر <annotation lang="en">(Hans Vermeer)</annotation> (۱۹۳۰ئ–۲۰۱۰ئ) اور کرسٹیانا نارڈ (Christiane Nord) (۱۹۴۳ئ)۔ اس رجحان کا اساسی نظریہ <annotation lang="en">(base theory)</annotation> ہانس ورمیئر کا نظریۂ مقصدیت <annotation lang="en">(purpose-based theory)</annotation> ہے۔ البتہ اس رجحان کے ارتقا کو ایک تسلسل میں دیکھنے کے لیے ورمیئر کے کام سے پہلے رائس اور ہولز منٹیری، اور بعد میں نارڈ کی تحقیق کا ذکر ضروری ہے۔ آئیے ان محققین کے کام کو ترتیب میں دیکھتے ہیں، جس سے اس رجحان کی ایک مکمل تصویر ہمارے سامنے آجائے گی۔</p>
			<heading>۱۔	کیتھرینا رائس <annotation lang="en">(Katharina Reiss)</annotation>:</heading>
			<p>رائس کا اہم کارنامہ یہ ہے کہ اس نے ترجمے کے عمل میں متنی صنفیات <annotation lang="en">(text typology)</annotation> کی اہمیت کو اجاگر کیا۔ اس نے جرمنی کے مشہور ماہرِ لسانیات <annotation lang="en">(linguist)</annotation> کارل بوہلر <annotation lang="en">(Karl Bühler)</annotation> (۱۸۷۹ئ–۱۹۶۳ئ) کے تجویز کردہ لسانی افعال <annotation lang="en">(functions of language)</annotation> کی تقلید کرتے ہوئے متون کو تین بنیادی اقسام میں تقسیم کیا:</p>
			<p>معلوماتی <annotation lang="en">(informational)</annotation> –متن کی وہ قسم جس کا مقصد معلومات، حقائق وغیرہ کی فراہمی ہے، جیسے درسی کتب <annotation lang="en">(text books)</annotation>، دفتری رپورٹس، عدالتی حکم نامے، اخباری خبریں اور کالمز، سائنسی رسائل، مضامین، تحقیقی مقالہ جات وغیرہ۔</p>
			<p>اظہاریہ <annotation lang="en">(expressive)</annotation> – متن کی ایسی قسم جس کا مقصد ذاتی خیالات کا اظہار ہے، جیسے ناول، افسانے، شاعری وغیرہ۔</p>
			<p>عملیاتی <annotation lang="en">(operative)</annotation> – متن کی وہ قسم جو قاری کو کسی عمل پر اکساتی ہے، جیسے اشتہارات، تقاریر وغیرہ۔</p>
			<p>رائس نے البتہ یہ اعتراف بھی کیا کہ کوئی متن مکمل طور پر ایک ہی متنی قسم کا عکاس نہیں ہوتا، بلکہ ایک سے زیادہ اقسام کا مجموعہ ہوتا ہے۔ ہاں البتہ یہ ضرور ہے کہ کوئی ایک قسم غالب ہوتی ہے اور ہر متن کی شناخت یہ غالب قسم ہوتی ہے۔</p>
			<p>اوپر بیان کردہ ہر متنی قسم کی اپنی اپنی خصوصیات و ضروریات ہوتی ہیں اور اسی لیے ترجمہ کرنے کے لیے ہر ایک کے لیے مختلف حکمتِ عملیوں کی ضرورت ہوتی ہے۔ رائس نے زور دیا کہ کسی متن کا ترجمہ کرنے سے پہلے مترجم اس کی قسم <annotation lang="en">(text type)</annotation> کی شناخت کرے اور پھر اس کے مطابق ترجمے کی حکمتِ عملیاں <annotation lang="en">(translation strategies)</annotation> ترتیب دے۔</p>
			<p>ترجمے کی تحقیق کے ضمن میں یہ ایک اہم پیش رفت تھی اور اس کا علمی دنیا میں خیر مقدم کیا گیا۔</p>
			<heading>۲۔	جُسٹا ہولز منٹیری <annotation lang="en">(Justa Holz-Mänttäri)</annotation>:</heading>
			<p>تفاعلی نظریاتی رجحان کی عمارت کھڑی کرنے میں ہولز منٹیری نے جو بنیادی تصورات پیش کیے ان کا مختصر ذکر ذیل میں کیا جا رہا ہے۔</p>
			<p>نظریۂ فعل <annotation lang="en">(action theory)</annotation> سے متاثر ہو کر اس نے ترجمے کو بھی ایک فعل <annotation lang="en">(translational action)</annotation> کے طور پر پیش کیا۔ یاد رکھیے کہ ہر فعل کے ایک یا زیادہ مقاصد ہوتے ہیں۔ مثلاً اس آرٹیکل کو ہی لے لیجیے۔ اس تحریری فعل کو انجام دینے کا /کے کوئی خاص مقصد/ مقاصد ہیں (اس کے لیے اس آرٹیکل کا خلاصہ ملاحظہ کیجیے)۔ اسی طرح ترجمہ کرنا بھی ایک فعل ہے، جو کسی خاص مقصد یا مقاصد سے تشکیل پاتا ہے۔ ترجمہ کس قسم کا ہو گا اور اس میں کیا ترجماتی حکمتِ عملیاں اختیار کی جائیں گی اس کا انحصار اس مقصد پر ہوتا ہے جس کے تحت کسی متن کے ترجمے کی ضرورت پیش آتی ہے۔</p>
			<p>ساٹھ، ستّر کی دہائیوں تک تحقیق کا دائرۂ کار ادبی یا مذہبی تراجم تک محدود تھا۔ رائس نے اس میں کشادگی پیدا کرتے ہوئے ادبی اور غیر ادبی یا ٹیکنیکل دونوں طرح کے تراجم کا ذکر کیا، اور ہولز منٹیری نے اس سے دو ہاتھ آگے نکل کر صرف غیر ادبی یا ٹیکنیکل ترجمے پر توجہ مبذول کی (یہ رجحان ہمیں اگلے کافی سالوں تک تفاعلی محققین کی تحریروں میں نظر آیا، کچھ اس حد تک کہ آج ایسے مفکرین بھی ہیں جو تفاعلی تحقیق کو محض غیر ادبی یا ٹیکنکل ترجمے کے مطالعے کے لیے ٹھیک گردانتے ہیں، یعنی ان کی نظر میں ادبی ترجمے پر تحقیق کے لیے یہ موزوں نظریاتی رجحان نہیں)۔</p>
			<p>ہولز منٹیری کا کہنا تھا کہ ترجمے کو محض ایک زبان سے دوسری زبان میں الفاظ و فقرات کی منتقلی نہ سمجھا جائے، بلکہ یہ ایسا عمل ہے جو افراد کے درمیان (اس کی تفصیل اگلے نکتے میں آئے گی) تعامل <annotation lang="en">(interaction)</annotation> اور تبادلۂ خیال کا کام دیتا ہے۔</p>
			<p>اس نے افراد کے درمیان ہونے والے اس تبادلۂ خیال میں درج ذیل چھے کرداروںکی نشاندہی کی:</p>
			<p>آغاز کنندہ <annotation lang="en">(the initiator)</annotation> – وہ شخص یا ادارہ جسے کسی مقصد کے حصول کے لیے ترجمے کی ضرورت ہوتی ہے۔</p>
			<p>منتظم <annotation lang="en">(the commissioner)</annotation> – وہ شخص جو مترجم سے رابطہ کرتا اور اسے ترجمے کا کام سونپتا ہے۔</p>
			<p>ماخذ متن پیش کار <annotation lang="en">(source text producer)</annotation> – وہ شخص جو ماخذ متن کا لکھاری ہوتا ہے۔</p>
			<p>ہدفی متن پیش کار <annotation lang="en">(target text producer)</annotation> – مترجم</p>
			<p>ہدفی متن استعمال کنندہ <annotation lang="en">(target text user)</annotation> – وہ شخص جو ترجمے کو کسی مقصد کے لیے استعمال کرتا ہے، مثلاً کمپنی کی مصنوعات کو کسی دوسرے ملک میں متعارف کروانے کے لیے۔</p>
			<p>ہدفی متن وصول کنندہ <annotation lang="en">(target text receiver)</annotation> – ہدفی متن کا قاری۔</p>
			<p>پچاس، ساٹھ کی دہائیوں کے لسانیاتی نظریات میں ماخذ متن کو ترجمہ شدہ متن پر برتری حاصل تھی اور ترجمے کے اچھا یا برا ہونے کا فیصلہ کرنے میں ماخذ متن کی حیثیت ایک حوالہ جاتی نکتے <annotation lang="en">(point of reference)</annotation> کی تھی، یعنی اگر ترجمہ ماخذ کے اصول و ضوابط سے مطابقت رکھتا ہے تو ٹھیک اور اگر نہیں رکھتا تو غلط ہے۔ ہولز منٹیری نے اس کے مقابلے میں ہدفی ثقافت اور ہدفی قارئین کو اہمیت دی۔ اس کا کہنا تھا کہ ترجمہ ایسا ہو جو ہدفی ثقافت کے اصول و ضوابط اور روایات سے میل کھاتا ہو اور جو قارئین کی ضروریات سے مطابقت رکھتا ہو (یعنی آسانی سے سمجھ آنے والا ہو اور ہدفی قاری اسے پڑھتے ہوئے اپنی زبان اور ثقافت کی چاشنی محسوس کرے، نہ کہ ماخذ زبان و ثقافت کی)۔</p>
			<p>اس سے پہلے مترجم بیچارے کو ثانوی سی حیثیت دی جاتی تھی، جس کا کام بس ایک متن کے الفاظ کو دوسرے متن کے الفاظ میں منتقل کر دینا تھا۔ ہولز منٹیری، جو کہ خود بھی پروفیشنل مترجم تھی، نے ترجمے کے ضمن میں مترجم کی مرکزی حیثیت پر زور دیا۔ اس نے مترجم کو بین الثقافتی ماہر <annotation lang="en">(inter-cultural expert)</annotation> کا لقب دیا، اور واضح کیا کہ مترجم دو زبانوں اور ثقافتوں کا ماہر ہونے کے باعث سب سے بہتر جانتا ہے کہ ماخذ متن میں موجود ثقافتی حوالوں <annotation lang="en">(cultural references)</annotation> کو احسن طریقے سے کیسے ہدفی متن میں منتقل کرنا ہے۔</p>
			<p>اس میں شک نہیں کہ ہولز منٹیری کے پیش کیے ہوئے نکات جدید اور اہم نوعیت کے تھے، لیکن وہ ان تمام کو ترجمے کے ایک باقاعدہ نظریے <annotation lang="en">(translation theory)</annotation> میں نہ ڈھال پائی۔ یہ کام ورمیئر نے کیا۔</p>
			<heading>۳۔	ہانس ورمیئر <annotation lang="en">(Hans Vermeer)</annotation>:</heading>
			<p>ورمیئر نے اپنے خیالات کو ایک باقاعدہ تفاعلی نظریے کی شکل دی جسے سکوپوس نظریے <annotation lang="en">(Skopos Theory)</annotation> کے نام سے جانا جاتا ہے۔ یونانی زبان سے مشتق اس لفظ کا مطلب ’مقصد‘ ہے۔ سکوپوس نظریے میں بھی ہولز منٹیری کے خیالات کی طرح ترجمے کو ایک ایسے فعل اور ابلاغی عمل کے طور پر لیا جاتا ہے جو کسی خاص مقصد سے تحریک پاتا ہے۔ یہی مقصد طے کرتا ہے کہ ترجمے کے دوران مترجم کیا طریقۂ عمل اختیار کرے گا۔ یہ بات انتہائی اہم اور یاد رکھنے کی ہے کہ ورمیئر کے نظریے میں مقصد سے مراد وہ مقصد نہیں جس کے زیرِ اثر ماخذ متن تشکیل پاتا ہے، بلکہ اس سے مراد وہ مقصد ہے جس کے باعث ہدفی متن کی تخلیق کی ضرورت در پیش آتی ہے۔ رہا یہ سوال کہ اس مقصد کا تعین کیسے ہوتا ہے تو اس سلسلے میں اس نے کمشن <annotation lang="en">(commission)</annotation> کی اہمیت اجاگر کی۔ کمشن سے مراد وہ تحریری ہدایات ہیں جو کلائنٹ، جسے ترجمے کی ضرورت ہوتی ہے، کام مترجم کے سپرد کرتے ہوئے اسے فراہم کرتا ہے۔ ایک مثالی کمشن وہ ہو گا جس میں کلائنٹ انتہائی جامع انداز میں ترجمے کے مقصد/مقاصد پر روشنی ڈالے، تاکہ مترجم کو واضح طور پر معلوم ہو کہ اس نے ہدفی متن کو اس مقصد کے حصول کا ذریعہ بنانے کے لیے کس طرح ترجمہ کرنا ہے۔ فرض کیجیے کہ درکار معلومات کمشن میں کما حقہ بیان نہیں کی گئیں (چونکہ کلائنٹ عموماً ترجمے کا ماہر نہیں ہوتا، اس لیے فطری طور پر وہ اس بات سے واقف نہیں ہوتا کہ اسے کمشن میں کیا کچھ لکھنا چاہیے)۔ ایسی صورت میں مترجم کا کام یہ ہے کہ وہ کلائنٹ سے رابطہ کرے، تاکہ سوال و جواب کے ذریعے یہ تعین کیا جائے کہ کلائنٹ کو کس قسم کا ترجمہ درکار ہے۔ اگر مترجم محسوس کرے کہ کلائنٹ کا مقصد، یا اس کا کوئی حصہ، پایۂ تکمیل تک پہنچنا ممکن نہیں تو اس کی ذمہ داری ہے کہ اس بارے میں ایمانداری سے کلائنٹ کو بتا دے۔</p>
			<p>اس سلسلے میں یہ یاد رکھنا بھی ضروری ہے کہ، جیسا اوپر کی تفصیل میں اشارۃً ذکر ہوا ہے، ورمیئر کے نزدیک بنیادی اہمیت ماخذ متن کی نہیں بلکہ ہدفی متن کی ہے، کیونکہ یہ ہدفی متن ہے جسے کسی خاص مقصد کے حصول کے لیے خاص انداز میں تشکیل و ترتیب دیا جاتا ہے۔ یہ تصور انسانی تاریخ کے پچھلے تمام نظریاتِ ترجمہ کے بالکل متضاد ہے جن میں بنیادی اہمیت ماخذ متن کی ہوتی تھی۔ اس تجدیدی نقطۂ نظر نے یوں سمجھیے کہ مترجم کو مکمل آزادی عطا کر دی، کچھ یوں کہ اب وہ ماخذ متن کے تابع نہیں رہا تھا، بلکہ اس کی حیثیت ایک ایسے ’ماہرِ ترجمہ‘ کی تھی جس کا کام بتائے گئے مقصد/مقاصد کے تحت ایک نئے متن کی تخلیق تھا۔ یہ بات بھی خاص اہمیت کی حامل ہے کہ چونکہ اس نظریے میں ہدفی متن کا انحصار ماخذ متن کی بجائے مقصد پر ہے، اس لیے ایک ماخذ متن کے کئی طرح کے تراجم ممکن ہیں، یعنی جتنے مختلف مقاصد، اتنے ہی مختلف تراجم۔ فرض کیجیے کہ اگر دس مختلف کلائنٹس ایک ہی ماخذ متن کو دس مختلف مقاصد کے لیے استعمال کرنا چاہتے ہیں تو اس کا نتیجہ دس ایسے ہدفی متون کی صورت میں نکلے گا جو ایک دوسرے سے کسی حد تک مختلف ہوں گے۔ اس نظریے نے ماخذ متن کی اہمیت کا دیوالیہ ہی نکال دیا۔ ماخذ متن اب باقاعدہ حوالہ جاتی نکتہ <annotation lang="en">(point of reference)</annotation> نہیں بلکہ محض معلومات کے حصول کا ایک ذریعہ <annotation lang="en">(source of information)</annotation> تھا۔ اس کے منطقی نتیجے کے طور پر ایسے ہدفی متون سامنے آ سکتے تھے جو ماخذ متن سے بالکل مختلف ہوتے۔ اعتراض کیے جانے پر مترجم آسانی سے یہ کہہ کر بری الذمہ ہو سکتا تھا کہ اس نے تو محض کلائنٹ کے بتائے ہوئے مقصد کی پیروی کی تھی۔ یہ ایک ایسا سقم تھا جس کے باعث اس نظریے کو شدید تنقید کا سامنا کرنا پڑا۔ اس کے حل کے لیے ایک اور تفاعلی ماہر <annotation lang="en">(functionalist expert)</annotation> کرسٹیانا نارڈ نے کافی کام کیا۔</p>
			<heading>۳۔	کرسٹیانا نارڈ <annotation lang="en">(Christiane Nord)</annotation>:</heading>
			<p>کرسٹیانا نارڈ ویسے تو سکوپوس نظریے کے زیادہ تر نکات کی حامی اور مقلد تھی مگر اسے ادراک تھا کہ اس میں چند ایک کمزوریاں بھی ہیں۔ مثلاً وہ اس حقیقت سے اچھی طرح واقف تھی کہ اگر کسی دیے گئے مقصد کے علاوہ اور کوئی چیز مترجم کے لیے مقدم نہ ہو تو اس کا نتیجہ بے شمار ہدفی متون کی صورت میں نکل سکتا ہے۔ راقم اسی ضمن میں اس نفسیاتی پہلو کی طرف بھی قارئین کی توجہ دلانا چاہتا ہے کہ یہ ہدفی متون اصل متن کے مصنف کے لیے ذہنی اذیت اور کوفت کا باعث بھی بن سکتے ہیں، کیونکہ اس کے لیے یہ دیکھنا تکلیف دہ ہو سکتا ہے کہ اس کی تحریر کو جو چاہے جیسے چاہے توڑ موڑ کر پیش کر دے۔ اسی طرح وہ اسے اپنی اور / یا اپنی تخلیق کی بے حُرمتی بھی سمجھ سکتا ہے۔ اس سقم کے حل کے طور پر اس نے ’اصولِ وفاداری‘ <annotation lang="en">(Principle of Loyalty)</annotation> کا تصور دیا۔ اس اصول کا بنیادی نکتہ یہ تھا کہ کلائنٹ کے دیے گئے مقصد/مقاصد کے علاوہ ترجمے سے منسوب تمام اشخاص (اس کے لیے دیکھیے ہولز منٹیری کے بیان کردہ چھے کردار) کی ضروریات کا دھیان رکھنا بھی مترجم کی ذمہ داری ہے۔ اس کا مطلب یہ ہوا کہ مترجم کلائنٹ کی طرف سے تفویض کردہ کسی بھی ایسے مقصد کی پیروی نہیں کرے گا جو کسی دوسرے ’اسٹیک ہولڈر‘ <annotation lang="en">(stakeholder)</annotation> کی توقعات کے لیے ضرر رساں ہو۔ بلکہ اس کو چاہیے کہ وہ اس پر کلائنٹ سے بات کرے اور کمشن، جسے کرسٹیانا نارڈ نے ہدایت نامہ برائے ترجمہ <annotation lang="en">(translation brief)</annotation> کا نام دیا، میں ضروری تبدیلیاں کرنے کے لیے قائل کرے۔ اگر کلائنٹ مصر ہو کہ کسی قسم کی تبدیلی نہیں کی جائے گی تو مترجم کام کرنے سے انکار بھی کر سکتا ہے۔</p>
			<p>(کرسٹیانا نارڈ کے پیش کیے گئے دو تین اور نکات بھی اہم ہیں، لیکن وہ نوعیت میں ذرا ٹیکنکل ہیں اور ان کو سمجھنے کے لیے ان کا مفصل بیان ضروری ہے، جس کا احاطہ اس ابتدائی آرٹیکل میں ممکن نہیں۔ )</p>
			<heading>۵۔ ثقافتی <annotation lang="en">(cultural)</annotation>:</heading>
			<p>اسّی کی دہائی میں ترجمے کے کچھ محققین نے ضرورت محسوس کی کہ ترجمے کو محض لسانیاتی رنگ میں دیکھنے کی بجائے خالصتاً بین الثقافتی روپ میں دیکھا جائے۔ چنانچہ ایسی تحقیقات سامنے آئیں جن میں کسی متن کے لسانی جائزے کی بجائے اس کے ثقافتی، معاشرتی اور سیاسی کردار، اس کی تاریخ، آئیڈیالوجی، اور صنعتِ ترجمہ کی روایات وغیرہ کا مطالعہ کیا جانے لگا۔ اسی طرح مترجم کے کردار پر نئے انداز سے بحث کا آغاز ہوا۔ الغرض اس نقطۂ نظر کی تبدیلی نے تحقیق کے بہت سے نئے در وا کیے اور تحقیق کا دائرۂ کار وسیع تر ہوتا گیا۔ اس دور میں، جسے مشہور محققین آندرے لیفیور (۱۹۴۵ئ–۱۹۹۶ئ) اور سوسن بیسنٹ (۱۹۴۵ئ) نے ’ثقافتی موڑ‘ <annotation lang="en">(cultural turn)</annotation> کا نام دیا، ہونے والی بے شمار تحقیقات کا مکمل احاطہ تو ممکن نہیں لیکن ہم درج ذیل چند بنیادی تحقیقی رجحانات کی نشاندہی کر سکتے ہیں:</p>
			<p>۱۔ ترجمہ بطور مکرر تحریر <annotation lang="en">(translation as rewriting)</annotation>، ۲۔ مابعد نو آبادیاتی ترجمہ <annotation lang="en">(postcolonial translation)</annotation>، ۳۔ ترجمہ اور جنس <annotation lang="en">(translation and gender)</annotation> اور ۴۔ ترجمے کو اپنا اور پرایا بنانا <annotation lang="en">(domestication and foreignization of translation)</annotation>۔</p>
			<heading>۱۔	 ترجمہ بطور مکرر تحریر <annotation lang="en">(translation as rewriting)</annotation>:</heading>
			<p>مشہور محقق لیفیور نے یہ نظریہ پیش کیا کہ ترجمہ محض</p>
			<p>۱۔	ایک زبان سے دوسری زبان میں ما فی الضمیر کی منتقلی نہیں بلکہ ثقافتی تبادلے کا نام ہے۔</p>
			<p>۲۔	نقالی نہیںبلکہ ایک تخلیقی عمل ہے جس میں مترجم ہدفی زبان میں نئے سرے سے ایک تحریر تخلیق کرتا ہے۔</p>
			<p>اس تخلیقی اور ثقافتی عمل کی کٹھالی میں تیار ہونے والے ترجمے کو اس نے مکرر تحریر <annotation lang="en">(rewriting)</annotation> یا انعطاف <annotation lang="en">(refraction)</annotation> کا نام دیا، جس سے مراد ایسا ترجمہ ہے جو ماخذ متن سے ہیئتی، معنوی اور اسلوبی سطحوں پر کسی حد تک مختلف ہو۔ اس نے ان عوامل کا بھی جائزہ لیا جو ترجمے پر اثر انداز ہوتے اور مکرر ترجمے یا انعطافی ترجمے کا سبب بنتے ہیں۔ یہ عوامل مل کر اصل مصنف اور اس کے اسلوبِ بیان کا ایک خاص امیج ہدفی معاشرے میں پیدا کرنے کا باعث بھی بنتے ہیں۔ لیفیور کی تحریروں کا مطالعہ کرنے کے بعد، راقم نے ان عوامل کو درج ذیل پانچ بنیادی زمروں میں تقسیم کیا ہے (یاد رہے کہ لیفیور کے بیان کردہ ان عوامل کا اطلاق ہر ادبی تحریر پر ہوتا ہے، اور یہ محض ترجمے سے منسوب نہیں، لیکن اس آرٹیکل کی نوعیت کے باعث صرف ترجمے کے ضمن میں ان کا جائزہ پیش کیا جا رہا ہے)۔</p>
			<p>سرپرستی <annotation lang="en">(patronage)</annotation>:</p>
			<p>اس سے مراد وہ افراد یا حکومتی و نجی ادارے ہیں جو ترجمے کی ترویج کے لیے کام کرتے ہیں۔ بادشاہت کے دور میں عموماً بادشاہ ترجمے اور مترجمین کے لیے مربی کا کردار ادا کرتے تھے، جیسے اسلامی تاریخ میں عباسی بادشاہ جنھوں نے یونانی فلسفہ و حکمت کو عربی میں ترجمہ کرنے کے عمل کی سرپرستی کی اور دارالحکمت کے نام سے تالیف و ترجمے کا ایک الگ ادارہ قائم کیا جو کم و بیش دو صدیوں تک کام کرتا رہا۔ انھوں نیمترجمین کی خدمات معاوضے پر لیں، اور شاہی سرپرستی میں بے شمار یونانی اور رومی کتابوں کا ترجمہ عربی میں کروایا۔ آج کے دور میں حکومتی و تعلیمی ادارے اور نجی ناشرین ترجمے کی سرپرستی میں مشغول ہیں۔ مثلاً پاکستان میں مقتدرہ قومی زبان نے اس سلسلے میں کام کیا ہے۔</p>
			<p>سرپرستی کرنے والے افراد اور اداروں کے اپنے مقاصد <annotation lang="en">(purposes)</annotation> اور نظریات <annotation lang="en">(ideology)</annotation> وغیرہ ہوتے ہیں، جو مترجم اور ترجمے پر اثر انداز ہوتے ہیں۔ مثلاً ممکن ہے کہ کسی ادارے کی نظر میں جنسی موضوعات پر کھل کر بات کرنا اخلاق سے گری ہوئی حرکت قرار پائے اور وہ یہ اصول بنا دے کہ اس ادارے کی سرپرستی میں کام کرنے والے مترجمین ماخذ متون کے اس طرح کے کسی حصے کو ترجمہ کرنے سے باز رہیں۔ اس کی ایک بڑی مثال مذہبی کتب کے تراجم شائع کرنے والے مقامی نجی ادارے ہیں، جہاں زیادہ تر عربی کتب — جیسے قرآن اور احادیث کی عربی کتب — کا اردو میں ترجمہ شائع ہوتا ہے۔ ہر ادارے کے اپنے مذہبی عقائد و رجحانات ہوتے ہیں اور وہ اُسی ترجمے کو قبولیت کی سند عطا کرتا ہے جو ان عقائد کی پیروی کرتا ہے۔ مختصراً یہ کہ سرپرستی کرنے والے ادارے فیصلہ کرتے ہیں کہ کن کتب کا ترجمہ ہونا ہے اور کیسے ہونا ہے۔ وہ کسی بھی ایسے ترجمے کو جو ان کے نظریات سے میل نہ کھاتا ہو شائع کرنے سے انکار کر سکتے ہیں۔</p>
			<p>دیگر ادبی شرکا کا عمل دخل <annotation lang="en">(interference from other literary fellows/ participants)</annotation>:</p>
			<p>ناقدین اورادب و ترجمہ کے اساتذہ کرام وغیرہ تراجم اور مترجمین کے بارے میں لکھ کر ان کا ادبی حلقوں اور قارئین کی نظر میں ایک خاص امیج بنانے میں کردار ادا کرتے ہیں۔ اسی طرح یہ ترجمے کے اچھا یا برا ہونے کے بارے میں معیارات متعین کرنے کا باعث بھی بنتے ہیں۔ اسد الدین صاحب کی خالد حسن کے منٹو کے افسانوں کے انگریزی تراجم پر تنقید کو، جس کا مختصر ذکر اوپر ہو چکا ہے، اس کی مثال کے طور پر پیش کیا جا سکتا ہے۔ اس عمل میں ناقدین کی آرا کا کس قدر اثر ہوتا ہے اس کا اندازہ یوں لگائیے کہ اسد الدین صاحب کی تنقید کے بعد خالد صاحب نے منٹو کے تراجم کی اپنی نئی کتاب میں ان باتوں سے گریز کی شعوری کوشش کی جن پر اسد الدین صاحب نے تنقید کی تھی۔</p>
			<p>مروج بوطیقا <annotation lang="en">(established poetics)</annotation>:</p>
			<p>اس سے مراد</p>
			<p>۱۔	ادب کے بنیادی / روایتی اصول و ضوابط ہیں جو طے کرتے ہیں کہ کسی ادب پارے کی ہیئت کیا ہوگی۔ ان میں سب سے اہم ’صنف‘ ہے۔ ہر ادبی صنف کے اپنے لوازمات ہوتے ہیں —جیسے شاعری کے لیے قافیہ، ردیف، افسانے کے لیے اختصار اور سسپنس وغیرہ — اور لکھاری (بشمول مترجم) ان کی پیروی کرتا ہے۔</p>
			<p>۲۔	کسی معاشرے میں رائج تصور ہے کہ ایک ادب پارے کا سماجی نظام <annotation lang="en">(social system)</annotation> میں کیا کردار ہوگا۔ سماج میں راسخ تصورات، نظریات اور روایات وہ چپو ہیں جو ادب کی کشتی کوکھینچتے ہیں۔ یہ ایسی نادیدہ طاقتیں ہیں جو طے کرتی ہیں کہ کس قسم کے موضوعات کسی ادبی تحریر کا حصہ بن سکتے ہیں اور کس قسم کے موضوعات شجرِ ممنوعہ ہیں۔ ۱۹۴۷ء کے پس منظر میں جو ادب پاکستان اور ہندوستان میں تخلیق ہوا اس کا بڑا حصہ ۱۹۴۷ء میں ہونے والے قتلِ عام کی ذمہ داری دوسرے ملک اور مذہب کے لوگوں پر تھوپتا اور اپنے ملک اور ہم مذہبوں کو معصوم بنا کر پیش کرتا ہے۔ ان تخلیقات پر قومیتی اور سماجی نظریات کا قوی اثر باآسانی محسوس کیا جا سکتا ہے۔ وہ چند ایک لوگ جنھوں نے اس رائج تصور کے خلاف لکھا، جیسے منٹو، انھیں عام لوگوں اور حکومت کی طرف سے پذیرائی حاصل نہیں ہوئی۔ اس سے مروج بوطیقا کی طاقت اور اثر پذیری کا بخوبی اندازہ لگایا جا سکتا ہے۔</p>
			<p>یہ بات یاد رکھنے کی ہے کہ ہر معاشرے کی اپنی مخصوص بوطیقا ہوتی ہے اور کسی معاشرے میں رائج بوطیقا کوئی جامد شے نہیں، بلکہ وقت کے ساتھ ساتھ اس میں تبدیلیاں آتی رہتی ہیں۔ ایک وقت تھا جب برصغیر پاک و ہند میں شاعری، خصوصاً غزل، کا طوطی بولتا تھا اور ہر خاص و عام اس لیلیٰ کا دیوانہ تھا۔ شعرا کے وظیفے مقرر تھے، انھیں انعام و اکرام سے نوازا جاتا تھا۔ لیکن انیسویں اور بیسویں صدی میں آہستہ آہستہ اس کی بجائے نثر زیادہ اہمیت اختیار کر گئی۔</p>
			<p>مغربی ادب کی بات کی جائے تو کلاسیکیت، رومانیت اور حقیقت نگاری اس کی انتہائی اہم بوطیقائیں ہیں۔ ان میں سے ہر ایک کے اپنے اصول اور روایات ہیں، جو کہ ان کے زیرِ اثر تخلیق ہونے والے ادب میں دیکھی جا سکتی ہیں۔ یہاں، مثال کے لیے، پہلی دو کا مختصر تعارف اور تقابل پیش کیا جا رہا ہے۔</p>
			<p>کلاسیکی بوطیقا کی اساس استدلال <annotation lang="en">(reasoning)</annotation> اور عقلیت پسندی <annotation lang="en">(rationalism)</annotation> پر ہے۔ یونانی دور میں تشکیل پانے والی اس بوطیقا میں زور اس بات پر تھا کہ اگر کوئی شے عقلی اور استدلالی معیارات پر پوری اترے تو ٹھیک، ورنہ قابلِ اعتنا نہیں۔ مزید برآں، کائنات کی بنیاد ہی استدلال اورہیئتیت پر ہے، اور یہ کہ کائنات مخصوص اصول و ضوابط کے تابع ہے، جن کی جانکاری حاصل کر کے ہم کائنات کی گتھی سلجھا سکتے ہیں۔ اس نقطۂ نظر کے تحت تخلیق ہونے والے ادب کو مخصوص اصول و ضوابط کا پابند کیا گیا اور ان اصولوں کی پاسداری لکھاریوں کے لیے فرض ٹھہری۔ مثلاً، المیہ ڈرامے <annotation lang="en">(tragic drama)</annotation> کے لیے اتحادِ ثلاثہ <annotation lang="en">(three unities)</annotation> کا تصور دیا گیا؛ اسی طرح اس کی بناوٹ کے لیے درج ذیل اجزا مخصوص کیے گئے:</p>
			<p>افتتاحیہ <annotation lang="en">(prologue)</annotation> – جس میں کرداروں اور کہانی کا مختصر تعارف کروایا جاتا تھا۔</p>
			<p>پیراڈوس <annotation lang="en">(parados)</annotation> – یہ بھی ایک مختصر سا تعارف تھا، لیکن یہ نثر کی بجائے غنائی شکل میں ہوتاتھا۔</p>
			<p>عموماً تین سے پانچ اقساط <annotation lang="en">(episodes)</annotation>، اور ہر قسط کے ذیل میں چند مناظر <annotation lang="en">(scenes)</annotation>۔</p>
			<p>ہر قسط کے اختتام پر کورس (چند گاہکوں کا گروہ) کی طرف سے ایک گانا۔</p>
			<p>خروج <annotation lang="en">(exodus)</annotation> – یہ ڈرامے کا اختتامی منظر ہوتا تھا۔</p>
			<p>اختتامی اوڈ <annotation lang="en">(exode)</annotation> – وہ گانا جو ڈرامے کے آخر میں کورس گاتا تھا اور جس میں کہانی سے حاصل ہونے والے کسی اخلاقی سبق کے بارے میں بات ہوتی تھی۔</p>
			<p>اس طرح کے اور بھی اصول و ضوابط ہیں جن پر عمل کرنا المیہ ڈرامے کے لکھاری پر لازم تھا۔ کلاسیکیت کے زیرِ سایہ ادب کی دیگر اصناف کے لیے بھی اسی طرح کے مخصوص اصول و ضوابط مرتب کیے گئے۔</p>
			<p>کلاسیکیت کے ردِ عمل میں یورپ میں رومانیت کی تحریک شروع ہوئی۔ اٹھارویں صدی کے نصف آخر میں جنم لینے والی اس بوطیقا میں استدلال اور عقلیت کی جگہ تخیل پسندی کا پرچار کیا گیا، اور ادب کی بنیاد تخیل <annotation lang="en">(imagination)</annotation>، اجمالیت <annotation lang="en">(aestheticism)</annotation> اور ادب برائے ادب کے نظریے پر رکھی گئی۔ کائنات کو ایک منضبط <annotation lang="en">(regulated)</annotation> اور اسٹرکچرڈ <annotation lang="en">(structured)</annotation> شے کی بجائے ایک سر بستہ راز کے طور پر لیا گیا، جس کے اسرار سے مکمل طور پر پردہ اٹھانا انسان کے بس میں نہیں۔ مزید برآں، لکھاری کو کئی اصولوں کا پابند کرنے کی بجائے ان کو آزادی سے کام کرنے دینے پر زور دیا گیا۔ رومانوی ادیب ایک آزاد پرندہ تھا، جو تخیل کے گھوڑے پر سوار دنیا جہان کی سیر کرتا پھرتا، اور جس کا مطمع نظر واقعات اور چیزوں کے بارے میں داخلی/ ذاتی <annotation lang="en">(subjective)</annotation> خیالات و جذبات کا اظہار تھا۔</p>
			<p>درج ذیل جدول ان دو بوطیقاؤں کے ادب سے جڑے بنیادی تصورات و نظریات کو اختصار سے پیش کرتا ہے۔</p>
			<table>
				<tr>
					<td>کلاسیکیت</td>
					<td>رومانیت</td>
				</tr>
				<tr>
					<td>استدلال <annotation lang="en">(reasoning)</annotation> اور عقلیت پسندی <annotation lang="en">(rationalism)</annotation></td>
					<td>تخیل <annotation lang="en">(imagination)</annotation>، جمالیت <annotation lang="en">(aestheticism)</annotation> اور ادب برائے ادب</td>
				</tr>
				<tr>
					<td>معروضیت</td>
					<td>ذاتیت</td>
				</tr>
				<tr>
					<td>سخت ادبی قوانین</td>
					<td>طریقۂ اظہار کی آزادی</td>
				</tr>
			</table>
			<p>(جدول ۴: کلاسیکی اور رومانوی بوطیقائی نظریات کا تقابل)</p>
			<p>رائج بوطیقاکا دیگر ادبی تحریروں کے ساتھ ساتھ ترجمے پر بھی گہرا اثر ہوتا ہے کیونکہ دیگر لکھاریوں کی طرح مترجم کو اس کے اصولوں کی پاسداری کرنا ہوتی ہے، اور یہ بھی انعطافی ترجمے کا سبب بنتا ہے۔</p>
			<heading>لسانیاتی پابندی <annotation lang="en">(linguistic constraint)</annotation>:</heading>
			<p>ہر زبان کی اپنی خاص لسانیاتی ترکیب ہوتی ہے۔ چنانچہ جب ایک زبان سے دوسری زبان میں ترجمہ کیا جاتا ہے تو دونوںکا لسانیاتی تفاوت فطری طور پر ترجمے میں تبدیلیوں (کیونکہمترجم کو ماخذ زبان کی ساختی ترتیب کو ہدفی زبان کی ساختی ترتیب میں ڈھالنا ہوتا ہے)، اور نتیجتاًانعطافی ترجمے، کا باعث بنتا ہے۔</p>
			<heading>مترجم کے نظریات <annotation lang="en">(ideology)</annotation>:</heading>
			<p>ہر ترجمہ کرنے والے کے دنیا اور اس کے معاملات کے بارے میں ذاتی نظریات و اعتقادات ہوتے ہیں، اور ان کا غیر محسوس طور پر اس کی سائیکی پر گہرا اثر ہوتا ہے۔ ترجمہ کرتے ہوئے، لاکھ کوشش کے باوجود یہ نظریات ترجمے میں سرایت کر جاتے ہیں، جن سے ترجمہ ماخذ متن کے لکھاری اور مترجم کے نظریات کا مرکب بن کر سامنے آتا ہے۔ الفاظ کے چناؤ اور ساختی ترتیب کے عمیق مطالعے سے کسی ترجمے میں مترجم کے نظریات کی جھلک دیکھی جا سکتی ہے۔</p>
			<heading>۲۔	مابعد نو آبادیاتی ترجمہ <annotation lang="en">(postcolonial translation)</annotation>:</heading>
			<p>سوسن بیسنٹ اور آندرے لیفیور کی ۱۹۹۰ء میں مرتب کردہ کتاب <annotation lang="en">Translation, History and Culture</annotation> نے ترجمے کی ثقافتی تحقیق کے کئی در وا کیے۔ ان میں سے ایک مابعد نو آبادیاتی نقطۂ نظر سے ترجمے کا مطالعہ تھا۔ اس نوع کا مطالعہ کرنے والے اولین دانشمندوں میں بنگالی نقاد گائتری سپیوک <annotation lang="en">Gayatri Spivak</annotation> (۱۹۴۲ئ) کا کام خصوصی اہمیت کا حامل ہے۔ ۱۹۹۳ء میں لکھے گئے اپنے مقالے <annotation lang="en">”The Politics of Translation“</annotation> میں اس نے جائزہ لیا کہ ترجمے کے عمل پر نو آبادیاتی دور کے آقاؤں اور ان کی زبانوں کا کتنا طاقتور اثر ہوا۔ اس کے مشاہدے کے مطابق بنگالی (یا کوئی بھی ایسی زبان جو غلام ممالک میں بولی جاتی تھی) سے انگریزی میں ترجمہ کرتے ہوئے مترجم حتی الوسع کوشش کرتا ہے کہ ترجمہ طاقتور زبان، یعنی انگریزی، کے لسانی اور ثقافتی اصول و ضوابط میں مکمل طور پر ڈھل جائے۔ چنانچہ کوشش کی جاتی ہے کہ ماخذ متن کے ثقافتی حوالوں کو ہدفی ثقافت، یعنی انگریزی ثقافت، کے قالب میں ڈھال دیا جائے۔</p>
			<p>محققین نے اس پر بھی بحث کی ہے کہ کس طرح ترجمے کو یورپی حاکم قوتوں نے اپنے تسلط کو فروغ دینے کے لیے ایک آلۂ کار کے طور پر استعمال کیا۔ اس کی ایک واضح مثال ۴ مئی ۱۸۰۰ء کو برصغیر میں قائم ہونے والے فورٹ ولیم کالج کی ہے۔ انگریزوں کی طرف سے اس کالج کو بنانے کا مقصد یہ تھا کہ برصغیر میں جو انگریز افسر کام کر رہےتھے انھیں اردو سکھائی جائے، تاکہ وہ کارِ سرکار مقامی زبان میں انجام دے سکیںاور مقامی لوگوں اور ان کی ثقافت کو بہتر طریقے سے سمجھ سکیں، اور اس طرح سے ان کو اپنا تسلط برقرار رکھنے میں مدد ملے۔ اس مقصد کے حصول کے لیے کالج کی طرف سے اردو مترجمین کوملازمتیں دی گئیں اور ان کے ذمے یہ کام لگایا گیا کہ فارسی کی داستانوں کا سلیس اردو میں ترجمہ کریں۔ یہ تراجم اردو سیکھنے والے انگریز افسروں کی اردو میں استطاعت بڑھانے کے لیے استعمال کیے جاتے تھے۔</p>
			<heading>۳۔	ترجمہ اور جنس <annotation lang="en">(translation and gender)</annotation>:</heading>
			<p>اس دور میں ترجمے کا مطالعہ جنس کے نقطۂ نظر سے بھی کیا جانے لگا۔ اس مطالعے کے مختلف پہلو ہیں، جن میں سے ایک یہ دیکھنا ہے کہ ترجمے میں جنس کو کیسے پیش کیا جاتا ہے۔ یہ سطور پڑھتے ہوئے یقیناادب اور لسانیات کے طالب علموں کے اذہان میں ایک ہی نام گونج رہا ہوگا، یعنی نظریۂ حقوقِ نسواں <annotation lang="en">(feminism)</annotation>۔ جیسا کہ ہم سب جانتے ہیں، اس نظریے کا کلیدی نکتہ یہ ہے کہ یہ معاشرہ مردوں کا معاشرہ ہے، اور انھوں نے زندگی کے ہر پہلو میں خواتین کو دباؤ میں رکھا ہوا ہے۔ اس نظریے کے تحت چلنے والی تحریکِ آزادیِ نسواں کا ارتکاز اس بات پر ہے کہ خواتین کے ساتھ جاری امتیازی سلوک کو اجاگر کیا جائے اور معاشرے میں ان کی حیثیت میں بہتری لائی جائے۔ اس تحریک کا ایک تحقیقی جز ادب میں خواتین کے ساتھ روا رکھے جانے والے امتیازی سلوک پر بحث کرنا رہا ہے، جس کا دائرہ وسیع ہوتے ہوئے ۹۰ کی دہائی میں ادبی تراجم تک آن پہنچا، اور تحقیق کا ایک پسندیدہ موضوع یہ بن گیا کہ جائزہ لیا جائے کہ ادبی تراجم میں کیسے لسانی طور پر خواتین کو نظر انداز کیا جاتا ہے۔ چنانچہ ایک انگریز محقق کو اس بات پر اعتراض ہو سکتا ہے کہ کسی کمیٹی کے سربراہ کے لیے ’چیئرمین‘، یعنی ایسا نام جس میں جنسِ مرد کو مرد اور عورت دونوں کے لیے استعمال کیا گیا ہے، کا لفظ استعمال کیا جائے۔ اس کی بجائے، اس کی ترجیح یہ ہو گی کہ ’چیئر پرسن‘ کا لفظ استعمال کیا جائے، جس میں مرد کی جنس کو فوقیت دینے کی بجائے دونوں جنسوں، یعنی مرد اور عورت، کے لیے ایک غیر جانبدارانہ لفظ استعمال ہو۔ اس سلسلے کا ایک دلچسپ پہلو یہ ہے کہ نظریۂ حقوقِ نسواں کے تحت کام کرنے والی خواتین مترجمین نے جانتے بوجھتے ایسے تراجم کیے جن میں ماخذ کے ایسے الفاظ کو جن میں جنسِ مرد کو مرد اور عورت دونوں کی نمائندگی کے لیے استعمال کیا گیا تھا (جیسے <annotation lang="en">man</annotation>، <annotation lang="en">mankind</annotation> اور <annotation lang="en">policeman</annotation> ترجمے میں غیر جانبدارانہ الفاظ سے بدل دیا گیا۔ اس کی ایک مثال بائبل کے وہ تراجم ہیں جن میں مترجمین نے جہاں جہاں مردانہ الفاظ استعمال کیے ہیں انھیں غیر جانبدارانہ الفاظ سے بدل دیا۔ کچھ خواتین نے دو قدم آگے بڑھتے ہوئے جارحانہ رویہ اپنایا اور ماخذ کی تحاریر کا ترجمہ ایسے انداز میں کیا کہ ترجمہ خواتین کے نقطۂ نظر/خیالات کو اجاگر کرے۔</p>
			<heading>۴۔	ترجمے کو اپنا اور پرایا بنانا <annotation lang="en">(domestication and foreignization of translation)</annotation>:</heading>
			<p>لارنس وینوٹی (۱۹۵۳ئ) نے ترجمے کے ضمن میں ثقافتی نقطۂ نگاہ سے دو بنیادی تکنیکوں کا ذکر کیا، جنھیں ہم ترجمے کو اپنانا اور پرایا بنانا کہہ سکتے ہیں۔ اول الذکر تکنیک میں مترجم ماخذ متن کی لسانی بُنت اور ثقافتی حوالوں کو ہدفی لسانیات اور ثقافت کے پیکر میں ڈھالتا ہے، یعنی ایک غیر ملکی زبان میں لکھی تحریر کو ہدفی زبان و ثقافت کے قواعد و روایات کا پابند کر دیتا ہے، کچھ اس طرح سے کہ جو قارئین اس بات سے واقف نہ ہوں کہ یہ کسی اور زبان سے کیا گیا ترجمہ ہے ان کی نظر میں یہ ہدفی زبان میں لکھی گئی اصل <annotation lang="en">(original)</annotation> تحریر ہوگی۔ یہ ایک مشہور تکنیک ہے کیونکہ اس سے ہدفی متن کے قاری کو ترجمے سے اپنی ثقافت کی بُو آتی ہے اور اپنائیت کا احساس ہوتا ہے اور قارئین اور ناقدین دونوں عموماً ایسے ترجمے کو سندِ قبولیت بخشتے ہیں۔ فرض کیجیے ایک پاکستانی مترجم کرسمس کے پس منظر میں لکھے گئے کسی انگریزی افسانے کو اردو میں ترجمہ کرتا ہے۔ اگر ایسا کرتے ہوئے وہ انگریزی ناموں کو اردو ناموں سے اور کرسمس کے حوالوں کو عید کے حوالوں سے بدل دیتا ہے تو یہ ’اپنانا‘ کی تکنیک کی ایک واضح مثال ہو گی۔ اس کے بر خلاف، ترجمے میں ماخذ کے ثقافتی اورلسانیاتی حوالوں کو جانتے بوجھتے برقرار رکھنا کہ جس سے صاف پتہ چلے کہ پڑھی جانے والی تحریر کسی دوسری زبان سے کیا گیا ترجمہ ہے کو ’پرایا بنانے‘ کی تکنیک کہا جائے گا۔ وینوٹی اس تکنیک کا حامی اور وکیل ہے، کیونکہ اس کے خیال میں اپنا بنایا ہوا ترجمہ مترجم کی شناخت کو چھپا دیتا ہے اور اس کی اہمیت کو گھٹاتا ہے۔ اس لیے وہ مترجمین کو ترغیب دیتا ہے کہ وہ جان بوجھ کر تراجم میں بیرونی الفاظ اور ثقافتی حوالوں کا استعمال کریں تاکہ قاری کو واضح طور پر پتہ ہو کہ تحریر ماخذ متن کے مصنف کی تخلیق نہیں، بلکہ مترجم کے تخلیقی قلم سے نکلا ترجمہ ہے۔</p>
			<heading>اختتامیہ:</heading>
			<p>ترجمے کے جدید نظریات سے مقامی قارئین کو روشناس کروانے کے لیے اس آرٹیکل میں پانچ نظریاتی رجحانات اور ان کے بنیادی ذیلی نظریات پر مختصر روشنی ڈالی گئی ہے۔ ابتدا قبل لسانیاتی دور سے کی گئی جس کے تحت لفظی اور معنوی تراجم کے نظریات کا مختصر تعارف پیش کیا گیا۔ اس کے بعد لسانیاتی دور کی تفصیل میں سیاقی اور بے سیاقی تحقیقی رجحانات نیز نیڈا کے ہیئتی اور حرکی مساوات اور پیٹر نیو مارک کے معنوی اورابلاغی ترجمے کے نظریات کو موضوعِ سخن بنایا گیا ہے۔ اسی طرح توضیحی رجحان کے ضمن میںکثیر نظامی نظریہ، معیاراتِ ترجمہ، ترجمے کی عالمگیر خصوصیات اور عمل سمتی رجحان جیسے اساسی موضوعات، اور تفاعلی رجحان کی ذیل میں اس کے چار اساسی محققین یعنی کیتھرینا رائس، جُسٹا ہولز منٹیری، ہانس ورمیئر اور کرسٹیانا نارڈ کے نظریات پر مختصر بحث کی گئی۔ آخر میں ثقافتی رجحان کے تحت ترجمے کو مکرر تحریر کے طور پر پیش کرنے کے تصور، ما بعد نو آبادیاتی ترجمہ، ترجمہ اور جنس اور ترجمے کو اپنانے یا پرایا بنانے کے کلیدی نظریات و رجحانات کا تعارف پیش کیا گیا ہے (موضوع کے پھیلاؤ کے باعث چند موضوعات پر قلم اٹھانے سے اس ابتدائی نوعیت کی تحریر میں احتراز برتا گیا ہے، جیسے ترجمے کا ادراکی اور ہرمینوٹک <annotation lang="en">(hermeneutic)</annotation> مطالعہ)۔</p>
		</section>
	</body>
</document>