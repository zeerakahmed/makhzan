<document>
	<meta>
		<title>خطوط بنام رئیس احمد جعفری: ۹</title>
		<author>
			<name>عبدالقدوس ہاشمی</name>
		</author>
		<original-publication-year>1968</original-publication-year>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>No</contains-non-urdu-languages>
	</meta>
	<body>
		<section>
			<p>بسم اللہ الرحمن الرحیم</p>
			<p>عبدالقدوس ہاشمی						ادارۂ تحقیقاتِ اسلامی</p>
			<p>اسلام آباد</p>
			<p>۱۰ جون ۱۹۶۸ء</p>
			<p>بھائی رئیس احمد صاحب</p>
			<p>السلام علیکم ورحمۃ اللہ وبرکاتہ،</p>
			<p>محبت نامہ مل گیا۔ آپ کی ہدایت کے بموجب جنوبی افریقہ والی رضیہ صاحبہ کا ناول انوکھی آن ایک رجسٹرڈ اے ڈی پارسل کے ذریعے آپ کی خدمت میں ارسالِ خدمت ہے۔</p>
			<p>۱۔ مصنفہ اس کا معاوضہ نہیں چاہتی ہیں۔ صرف اس قدر چاہتی ہیں کہ اچھا چھپے اور انھیں سو نسخے دے دیے جائیں کہ وہ جنوبی افریقہ میں سب اردو پڑھنے والوں کو مفت تقسیم کر سکیں۔</p>
			<p>۲۔ انھوں نے مجھے دیباچہ لکھنے کو کہا تھا اور پھر لکھ کر درخواست کی، مگر اس خاتون نے انتساب میرے نام کر دیا ہے۔ اب میں اس پر دیباچہ کیا لکھوں۔ حماقت کی سی بات ہو گی اس لیے بطور پیش لفظ دو چار سطریں بے نام کی آپ لکھ دیں تو لکھ دیں اور نہ لکھنا چاہیں تو ضرورت ایسی شدید نہیں۔</p>
			<p>۳۔ اصل بات یہ ہے کہ ڈربن کی ایک خاتون جو وہیں پیدا ہوئی، اردو کا ناول لکھ لے، اس کا دل بڑھانا ضروری ہے۔ کوئی پچاس پچپن سال کی عورت ہے اور دن رات اردو کتابیں پڑھتی رہتی ہے۔ ہماری طرف سے حوصلہ افزائی ہوئی اور اس نے ناول لکھ دیا۔ ناول کسی طرح برا نہیں ہے۔ آپ اسے پڑھ کر اپنی رائے مجھے لکھ بھیجے تو اچھا ہے۔</p>
			<p>۴۔ انتساب کے نیچے اس کا پتا انگریزی حروف میں درج ہے۔ وہ انگریزی ہی حروف میں شائع ہونا ضروری ہے۔ اس کو اصرار ہے کہ کوئی شخص اس ناول کو دیکھ کر مصنفہ کو خط لکھ سکے تو لکھ سکے۔ اردو حروف وہاں کے ڈاک خانوں میں کون پڑھ سکے گا۔</p>
			<p>والسلام</p>
			<p>آپ کا بھائی</p>
			<p>عبدالقدوس ہاشمی</p>
			<heading>مکرر</heading>
			<p>مصنفہ کی ایک فرمائش یہ بھی ہے کہ بعد کتابت و طباعت یہ مسودہ اس کے پاس بھیج دوں تاکہ وہ سمجھ سکے کہ کیا اصلاح ہوئی۔ اس کی کوئی نقل اس کے پاس موجود نہیں ہے، اس لیے بعد کتابت یہ مسودہ مجھے بھجوا دیجیے، میں اسے ڈربن بھیج دوں گا۔</p>
			<p>والسلام</p>
		</section>
	</body>
</document>