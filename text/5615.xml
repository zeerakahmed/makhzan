<document>
	<meta>
		<title>شاعری بطور عملِ تاریخ</title>
		<author>
			<name>مریا روسا مینو کال</name>
		</author>
		<translator>
			<name>محمد عمر میمن</name>
		</translator>
		<original-language>English</original-language>
		<publication>
			<name>Bunyad, Volume 7</name>
			<year>2016</year>
			<city>Lahore</city>
			<link>https://gcll.lums.edu.pk/research-publications/bunyad-v-07-2016</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>
	</meta>
	<body>
		<section>
			<blockquote>
				<p>مریا روسا مینوکال <annotation lang="es">(María Rosa Menocal)</annotation> کا تعلق اصلاً ہوانا، کیوبا سے تھا اور وہیں ۱۹۵۳ء میں پیدا ہوئی تھیں، لیکن تعلیم امریکا میں پائی اور ۲۰۱۲ء میں اپنی وفات تک ییل یونی ورسٹی میں <annotation lang="en">R. Selden Rose Professor of Spanish and Portuguese</annotation> رہیں۔ اس کے علاوہ ۲۰۰۱ء سے <annotation lang="en">Whitney Humanities Center</annotation> کی ڈائریکٹر بھی تھیں۔ ان کے خیال میں ماہرینِ علوم ازمنہ وسطیٰ کی عربوں اور مسلمانوں کے ثقافتی، علمی اور ادبی کارناموں سے عام بے اعتنائی خود قروسطی دراسات کے حق میں مضر ثابت ہوئی ہے۔ بلکہ ان کے خیال میں تو ان کارناموں سے آنکھیں چار کیے بغیر قروسطیت <annotation lang="en">(medievalism)</annotation> کی بس کم مستند یا بلکہ نا مکمل تاریخ ہی سامنے آسکی ہے۔ پروفیسر مینو کال نے اس بے توجہی کے ازالے کے طور پر بے شمار مضامین اور کئی کتابیں لکھیں جن میں <annotation lang="en">The Ornament of the World: How Muslims, Jews and Christians Created a Culture of Tolerance in Medieval Spain</annotation> (مطبوعہ ۲۰۰۲ئ) عام قاری کے لیے ہے۔ ان کی بقیہ تصانیف میں یہ دو بے حد اہم ہیں۔ <annotation lang="en">The Arabic Role in Medieval Literary History: A Forgotten Heritage (Philadelphia: University of Pennsylvania Press, 1978)</annotation> اور <annotation lang="en">Shards of Love: Exile and the Origins of the Lyric (Durham: Duke University Press, 1994)</annotation>۔</p>
				<p>ذیل میں دی گئی تحریر <annotation lang="en">”Poetry as an Act of History (Al-Andalus, (Sefarad), Spain)“</annotation>، دراصل وہ لیکچر ہے جو مینو کال نے <annotation lang="en">Saint Mary's College</annotation>، نو تردیم (انڈیانا) کے <annotation lang="en">Moreau Center for the Arts</annotation> میں ۱۸ ستمبر ۲۰۰۸ء میں دیا تھا۔</p>
				<p>اردو ترجمے کے سلسلے میں یہ عرض کرنا ہے کہ اس تحریر میں موضوع کی مناسبت سے <annotation lang="en">medieval</annotation> اور <annotation lang="en">medievalist </annotation>کے لفظ بہ تکرار استعمال ہوئے ہیں۔ اردو میں ان کے لیے کوئی مفرد لفظ موجود نہیں اور ہر جگہ قرونِ وسطیٰ کا استعمال، خاص طور پر مرکب فقروں میں، بوجھل اور، بعض اوقات، جملے کی ساخت کے اعتبار سے، سماعت اور قرأت دونوںمیں خاصا ناگوار محسوس ہوتا ہے۔ چنانچہ میں نے دونوں کے لیے عربی میں مستعمل ’قروسطی‘ استعمال کیا ہے، گو کہیں کہیں، جہاں ممکن ہو سکا، ’قرونِ وسطیٰـ بھی۔</p>
				<p>مضمون کے اختتام پر جو حواشی دیے گئے ہیں وہ میں نے اضافہ کیے ہیں۔ [محمد عمر میمن] ۔</p>
			</blockquote>
			<p>میگیل دی سیروانتیس <annotation lang="es">(Miguel de Cervantes)</annotation> نے اپنا ناول دون کیھوتے دلَمَنچا <annotation lang="es">(Don Quixote de la Mancha)</annotation> سنہ ۱۶۰۵ء میں شائع کیا جو شاید تمام ناولوں میں اہم ترین خیال کیا جاتا ہے۔ معرضِ شہود میں آنے کی دیر تھی کہ یہ اپنے وقت کی سب سے زیادہ فروخت ہونے والی کتاب بن گیا، اور آج بھی فکشن کے انتہائی وسیع المطالعہ کارناموں میں شمار کیا جاتا ہے، یہی نہیں بلکہ ادب کی ان نادر کتابوں میں بھی جن میں حقیقت کی شبیہ فوراً نظر آجاتی ہے۔ اس کا تکملہ دس سال بعد ۱۶۱۵ء میں منظر عام پر آیا، ٹھیک ایک اور حریف اور جعلی تکملے کے بعد جس میں کسی اور مصنف نے اصلی ناول کی غیر معمولی مقبولیت اور فروخت سے فائدہ اٹھانے کی خاطر کہانی کو جعلی طور پر جاری رکھا تھا۔ تو جب خود سیروانتیس دون کِیہوتے اور سانچو پانزا کی مہم جوئیوں کی واردات کا اپنا بقیہ مکمل کر کے شائع کرتا ہے، تو وہ ”حصہ ۲“ کی ابتدا جعلی نویسندگی کی بار بار دہرائی جانے والی اور صریحاً نیم طنزیہ مذمت سے کرتا ہے، اور یہ کہ سارے زمانے کے فکشن کا نہایت طبّاعی سے تخلیق کردہ کردار کِیہوتے کا ”حقیقی مصنف“ <annotation lang="es">(el verdadero autor)</annotation> کون ہے اور کون نہیں۔</p>
			<p>تو یہ سب — اور اسی انداز کا بہت کچھ اور، کہانیوں کی بابت کہانیاں اور ان کے اندر کہانیاں، فکشنی کرداروں کے ”حقیقی“ بالمقابل ”غیر حقیقی“ ہونے کا اتنا ہنگامہ، کہ اتنے خود آگاہ فکشنی کام میں کون اور کیا جعلی ہے اور کیا خیالی — ایک زمانے سے ادب سے معاملہ کرنے کے بعض طریقِ کار کا منفعت بخش دھندا رہا ہے۔ یہ بہت آسان رہا ہے کہ اس ناول کو ماوراے فکشن <annotation lang="en">(meta-fiction)</annotation> کے سوالوں کے ثبوت فراہم کرنے والے متن کے طور پر استعمال کیا جائے، یا ادب کی خود مختاریت کے بارے میں استدلال کے لیے، یہ جِتانا کہ ادب، انتہاے کار، کس طرح خود ادب ہی کے بارے میں ہوتا ہے۔ اور کیوں نہیں؟ بہرحال، اس ناول کے عین قلب میں ایسا فکشنی کردار ہے جو خود حقیقت اور فسانے میں تمیز کرنے سے قاصر ہے۔ دون کِیہوتے ہمارے ادبی اور ثقافتی حافظے میں بیش تر ایسے آدمی کی مثال کے طور پر نقش ہو گیا ہے جس کا حقیقت، یا شاید خود دیوانگی سے تعلق مسخ ہو گیا ہے، کیونکہ واضح طور پر اس کا ایمان ادبی متون کے حقیقی ہونے پر ہے۔ لیکن ہم میں سے ان کے لیے جو قرونِ وسطیٰ کے اسپین — الاندلس، سِفَراد <annotation lang="en">(Sefarad)</annotation> ، اسپانا <annotation lang="es">(España)</annotation> — میں دلچسپی رکھتے ہیں، سیروانتیس کا عظیم کام جزوی طور پر ٹھیک اسی لیے انتہائی پُر اثر ہے کہ اسے کسی ایسی شے کے طور پر بھی پڑھا جا سکتا ہے جو ان تمام باتوں کا الٹ ہے: ایک کام جو خود تاریخ سے خونخوارانہ گتھم گتھا ہے، ساتھ ہی ساتھ اس چھلاوہ لیکن انتہاے کار بنیادی سوال سے کہ ادب کیوں تاریخی حافظے کے لیے غایت درجہ اہم ہے۔ یا، بس تھوڑے سے مختلف انداز میں، شاعری — اور میں اس لفظ کو جملہ جمالیاتی ہیئتوں کے لیے استعمال کروں گی — کیوں بسا اوقات خود عملِ تاریخ ہے۔</p>
			<p>چلیے ذرا سی دیر ناول کے اوائل میں وقوع پذیر اس لمحے کی طرف مراجعت کریں جو تاریخی الجھاؤ کا انکشاف کرتا ہے: ہمارا تعارف ”لمَنچا کے کسی گانو“ کے ایک حضرت سے کرایا جا رہا ہے۔ اس نے خود کو ”شہامتی ماجراجوئی“ ”<annotation lang="en">(knight errantry)</annotation>“  کی کتابوں کے مطالعے میں اتنا غرق کر دیا ہے، اور اپنے پڑھے ہوئے افسانوں کے حقیقی ہونے پر اتنا زیادہ یقین رکھتا ہے، کہ ایک دن خود ماجرا جو سورما بننے کی کوشش میں نکل پڑتا ہے — بالفاظِ دیگر، کتابوں سے عرصۂ تاریخ میں۔ لیکن پتہ چلتا ہے کہ سترھویں صدی کے اوائل میں ماجرا جو سورما بننا اتنا آسان نہیں، اور دو ہلاکت خیز رکاوٹیں راہ میں حائل ہو جاتی ہیں جن پر ناول کے پہلے آٹھ ابواب کے دوران قابو پانا ہوگا۔ پہلی رکاوٹ یہ ہے کہ ماجرا جوئی کے ابتدائی سلسلے میں جب سورما گھر لوٹتا ہے تو اہل خانہ کو اپنے غائب ہو جانے پرسخت حواس باختہ پاتا ہے۔ انھوں نے تو فی الواقع مقامی مذہبی پیشوا اور گانو کے حجام دونوں کو مدد کے لیے بلا بھیجا ہے۔ سب اتفاق کرتے ہیں کہ بے چارے آدمی کی دیوانگی کا ظاہرا سبب مطالعۂ ادب ہے — اور فیصلہ کیا جاتا ہے کہ اس کا واحد حل یہ ہے کہ دون کِیہوتے کے کتاب خانے کا ”احتسابِ عظیم“ <annotation lang="en">”(Great Inquisition)“</annotation> کیا جائے اور اسے مجرم کتابوں سے پاک صاف۔ مختلف کتابوں کی قدر و قیمت کے لحاظ سے پیشوا اور حجام کے مابین طرح طرح کے مضحکہ خیز، اکثر غایت درجہ عمیق طنزیہ مباحثے ہوتے ہیں، لیکن انجام کار منتظمِ خانہ کتابوں کا بیش تر حصہ ایک بڑے سے الاؤ میں جھونک دیتی ہے — جس طرح ایک صدی پہلے ملکہ اِساویلا <annotation lang="en">(Isabel)</annotation> کے اعتراف سننے والے پادری کارڈنل سیسنیروس <annotation lang="en"> (Cardinal Cisneros)</annotation> نے غرناطہ کا عربی کتب خانہ آگ میں جھونک ڈالا تھا — اور کتاب خانے والے کمرے کے چاروں طرف دیوار چن دی جاتی ہے۔ بہت سے نقاد اس واقعے کو سیروانتیس کے نہایت لطیف احساسِ بین المتونیت کی علامت کے طور پر دیکھنے پر قانع ہیں اور، چنانچہ، من جملہ دیگر، یہ کیوں واقعتاً ”جدید“ فکشنی کام کی اولین مثال ہے۔ اب ظاہر ہے کہ اس بات کے درست ہونے میں کلام نہیں، لیکن یہ بھی اتنا ہی درست ہے کہ اُس وقت کے المیوں کی طرف یہاں جو اشارے ہیں وہ سترھویں صدی کے آغاز میں کسی بھی معاصر قاری، کسی بھی اسپینی کی نظر میں آئے بغیر نہ رہے ہوتے — یہی کہ احتسابی اسپین کے ہاتھوں کتابیں واقعی جلائی گئی تھیں — انسانوں کے نذرِ آتش کیے جانے کا تو کیا ذکر۔</p>
			<p>اس واقعے کے تھوڑے عرصے بعد، دون کِیہوتے سچ مچ گھر بیٹھ رہتا ہے، مبہوت کہ اس کے کتاب خانے پر کیا افتاد گذری ہے۔ لیکن یہ ”علاج“ ، یہ کتب سوزی، کتاب خانے کے چاروں طرف یہ دیوار کھڑی کرنا، تو یہ سب واہمہ ہے، اور پندرہ دن بعد — جن کے درمیان حقیقت یہ ہے کہ وہ اپنے ہمسایے، حیرت انگیز سانچو پانزا، کو اپنے ہم دست <annotation lang="en">(side-kick)</annotation> کے طور پر تیار کرتا رہا ہے— وہ پھر ماجروں کی تلاش میں نکل پڑتا ہے۔ اور دونوں یہ جا وہ جا۔ کتب سوزی کے بعد ان کا سب سے پہلا ماجرا پورے ناول کا مشہور ترین واقعہ ہے، وہی جس سے سب واقف ہیں چاہے انھوں نے ناول نہ پڑھا ہو: وہ علامتی منظر جس میں دون کِیہوتے خیال کرتا ہے کہ وہ پَون چکیاں جو دیہی لمَنچا کی مخصوص پہچان ہیں حقیقت میں دیو ہیں جن سے لڑنا، دو دو ہاتھ کرنا ضروری ہے۔ یہ ماجرا بمشکل ختم ہوا ہوتا ہے کہ ہم دریافت کرتے ہیں — بلکہ ہمارا راوی دریافت کرتا ہے — کہ وہ ماخذ جس سے ان کہانیوں کا انشعاع ہو رہا ہے ٹھیک اسی نقطے پر آکر صامت ہو جاتی ہے۔ ”لیکن اس ساری واردات میں مشکل یہ ہے،“ ایڈتھ گروسمین <annotation lang="en">(Edith Grossman)</annotation> کے بڑے عمدہ نئے ترجمے میں خود سیروانتیس کے بقول، ”کہ تاریخ نویس معرکہ آرائی کا بیان التوا میں ڈال دیتا ہے، اور معذرت خواہ ہے کہ اس نے دون کِیہوتے کے مبارزتی کارناموں کے بارے میں اب تک جو بیان کیا ہے اس سے زیادہ لکھا ہوا نہیں ملا۔“ چنانچہ ہمارا راوی — سیروانتیس اب تاکیداًکہتا ہے کہ وہ ایک اور کتاب بیان کر رہا ہے اور وہ خود ”دوسرا مصنف“ ہے — اپنی تاریخ کے لیے کسی اور ماخذ، کسی اور ”پہلے مصنف“ کی تلاش میں نکل پڑتا ہے۔ یہ تلاش اسے طلیطلہ لے آتی ہے، اسپین کا وہ شہر جو اپنے پیچیدہ ورثے کی بڑی سے بڑی علامت ہے: بارھویں صدی میں طلیطلہ عربی متون کے لاطینی تراجم کا عظیم مرکز بن چکا تھا۔ اس منصوبے کی بابت یہ امر واقعہ اکثر بھلادیا جاتا ہے کہ اس کا قصد دراصل مسیحی علما نے کیا تھا۔ ان میں سے بہت سے یورپ کے مختلف علاقوں سے طلیطلہ کے علم اور فلسفے سے غنی کتب خانوں سے استفادے کے لیے آئے تھے، اس وقت جب یہ شہر۱۰۸۵ء میں قشتالیوں <annotation lang="en">(Castilians)</annotation> کے قبضے میں آچکا تھا۔ اس کے بعد جو پیش آیا وہ یورپ کی دانشی تاریخ کی اساسی قلب ماہیت تھی جس کا محرک یونانی فلسفے کے متون کے یہ نو یافتہ کتب خانے تھے اور گرجے سے اس کا ابتداً متنازع تعلق، اگرچہ تراجم، شکریے کا مقام ہے، اکثر خود کلیسا، اور خاص طور پرخانقاہِ کلنی <annotation lang="en">(Cluny)</annotation> کی سرپرستی میں ہوئے تھے۔ پھر تیرھویں صدی میں عربی سے لاطینی میں تراجم کے بعد عربی سے مقامی مسیحی حکمرانوں کی دیسی بولی <annotation lang="en">(vernacular)</annotation> میں ترجمے کا دور آیا، چنانچہ قشتالیوں کی بولی اب اسپین کی نئی ادبی اور قانونی زبان بن جاتی ہے۔</p>
			<p>الغرض، طلیطلہ میں سیروانتیس کی ماخذ کی تلاش بنیادی اور، تاریخی اعتبار سے، جذبات انگیز ہے، کیونکہ اس میں یہ یاد مرتسم ہے کہ کبھی عربی طلیطلہ کی مفتخر زبانوں میں ہوا کرتی تھی، اور جس چیز نے خود اسے عظیم بین الاقوامی مسیحی شہر بنایا تھا اس کا حصہ۔ ”ایک دن،“ ہمارا راوی کلام جاری رکھتا ہے، ”جب میں طلیطلہ کے اَلکَنا <annotation lang="en">(Alcaná)</annotation> بازار میں تھا، ایک لڑکا ریشم فروش کے پاس چند نوٹ بکس اور پرانے کاغذات فروخت کرنے لایا۔ چونکہ میں پڑھنے کا بے حد رسیا واقع ہوا ہوں، حتیٰ کہ گلی کوچوںمیں پڑے ہوئے پھٹے پرانے کاغذات تک، میں اپنے طبعی میلان کے باعث ایک جلد اٹھا کر دیکھنے کے ارادے سے لڑکے کے پاس آیا۔ مجھے احساس ہوا کہ یہ عربی حروف میں لکھی ہوئی ہے۔ چونکہ میں پہچان تو گیا تھا لیکن عربی حروف پڑھ نہیں سکتا تھا، میں نے اِدھر اْدھر نظر دوڑائی کہ قشتالی سے واقف کوئی مورِیسکو <annotation lang="en">(Morisco)</annotation> مل جائے جو یہ میرے لیے پڑھ سکے ...“</p>
			<p>مجھے ایک بار پھر یہ بتانے کے لیے سیروانتیس کی قطع کلامی کرنے دیں کہ ”موریسکو“ وہ مسلمان تھے جنھیں۱۴۹۲ء کے ”معاہدۂ استسلام“ کی تنسیخ کے بعد تبدیلیِ مذہب پر مجبور کر دیا گیا تھا — اور ظاہر ہے، ہمارے راوی کو قدرے آسانی سے ایک عدد موریسکو مل جاتا ہے کیونکہ۱۶۰۵ء میں اسپین سے نکالے جانے سے پہلے یہ طلیطلہ کی آبادی کا قدیم اور حیات آفریں حصہ ہوا کرتے تھے۔ دس سال بعد، جب ”حصہ۲“ شائع ہوتا ہے، تو ان اسپینیوں کو اپنے وطن سے نکالا جا چکا ہے، اور ان کے ساتھ ساتھ ان کی ممتاز زبان بھی، جو ”الحمیادو“ <annotation lang="en">(aljamiado)</annotation> قسم کی کوئی چیز کہلاتی تھی، ایک گھڑنت جو سیروانتیس کے فسانے کے عین شایاں ہے: قروسطی اسپینی — قریب ترین قیاس کے مطابق ”قشتیلی“ یا ”ارَگونی“ <annotation lang="en">(Aragonese)</annotation> بولی — جو عربی رسم الخط میں لکھی جاتی تھی۔ ”میں نے اس سے درخواست کی کہ شروع کا حصہ پڑھ کر سنائے،“ سیروانتیس کلام جاری رکھتا ہے، ”جو اس نے کیا، اور فی البدیہہ عربی سے قشتالی میں ترجمہ کر کے بتایا، لمَنچَا کے دون کِیہوتے کے سوانح، نوشتہ سیدے حمیتے بینن حیلی، عرب تاریخ نویس۔“</p>
			<p>واہ، اور کیا چاہیے! ہمارے راوی کو اپنا اصلی تاریخی ماخذ مل گیا ہے، ”پہلا مصنف۔“ سو اب راوی موریسکو مترجم کو قلیل سی اجرت کے عوض اس گم شدہ کتاب کو بحال کرنے کا کام سپرد کرتا ہے۔ اس عظیم ناول کا بقیہ اسی موریسکو کا ترجمہ ہے، جس کا بنیادی فسانہ، چنانچہ، بڑے عمیق اور طنزیہ طور پر قروسطی اسپین کے تقریباً ہر اس سنگ میل سے وابستہ ہے جسے اب ملک بدر اور پھر مکملاً بھلا دیا جا رہا ہے، وہ اسپین جہاں ہو سکتا ہے مسیحی ملوکیتیں اسلامی حکومتی نظام کی مخالف رہی ہوں — اگرچہ دیگر مسیحی ملوکیتوں کے مقابلے میں لازماً بہت زیادہ مخالف نہیں — لیکن جہاں اس مخالفت سے ان سیاسی پالیسیوں میں خلل اندازی نہیں ہوئی جن کی رو سے مسلمانوں اور یہودیوں کو اپنے اپنے طائفوں میں زندگی بسر کرنے کی رخصت تھی، یا اپنے ثقافتی رسم و رواج کی پابندی کی جو بہت سی صورتوں میں اس عربی ورثے کا حصہ تھے جسے ان مسیحی ملوکیتوں نے اپنا لیا تھا۔ یہ عنقریب تباہ کیا جانے والامخطوطہ— فروخت ہو کرلگدی اوریوں اپنے زمانے کا واقعتاً ”پلپ فکشن“ بننے والا — ان شدید ادبی مسائل کو ابھارتا ہے جن کا سروکار اس بات سے ہے کہ بھلا دینے اور یاد رکھنے کے کیا معنی ہیں، اور اس سے کہ ہماری تاریخ اور تاریخی حافظے کی پرداخت میں ادب کتنا پیچیدہ کردار انجام دے سکتا ہے۔ یہاں صریح تاریخی حقیقت پسندی ہے، اور نہایت ہولناک تاریخی المیہ، ایسی عظیم تہذیب کی یاد تازہ کرنا جس کے بخیے ادھیڑ دیے گئے ہیں، جسے تباہ کر دیا گیا ہے۔ اس ترجمے کی فرابیدہ روکارکے عین عقب میں — اس نیم پاگل قشتالی صاحب کی زندگی اور زمانے کا عربی وقائع، ایک عرب کا نوشتہ اور ایک گمنام موریسکو کا ترجمہ کردہ — تاریخی حافظے اور اس کی تحریفات و کذب بیانیوں کے مسئلے پر نہایت اثر انگیز تفکر ملتا ہے، جو شاید ادب کے تاریخ سے تعلق کے مسئلے سے بہت زیادہ مختلف نہیں ہے۔</p>
			<p>انتہائی تیکھے طنز کے ساتھ سیروانتیس ادب کے دروغ کا مقابلہ تاریخ کی سچائی سے کرتا ہے، اور ”جعلی“ عرب مصنف کو ”زبردست دروغ گو“ کے روپ میں پیش کرتا ہے۔ لیکن ناول میں اس مقام سے آگے سیدے حمیتے بینن حیلی خود میگیل ساویدرا دی سیروانتیس <annotation lang="es">(Miguel Saavedra de Cervantes)</annotation> کے سوا کوئی اور نہیں ہے۔ ٹھیک ہے، کسی سطح پر یہ کہنا بالکل معقول ہو سکتا ہے کہ یہ افلاطون کی شاعروں پر تنقید اور انھیں ”ریپبلک“ باہر کرنے پر ناول نگار کی ایک اور ظریفانہ نکتہ چینی ہے۔ بہر کیف ہمارے سامنے ”حقیقی دنیا“ کے واہموں کے بارے میں ناول ہے جو ادب نے پیدا کیے ہیں، ایک شخص کے دکھوں اور مصیبتوں کے بارے میں جو فکشن کی کائنات میں گم ہو کر رہ گیا ہے، اور ”حصہ۲“ کے بالکل آخر میں، جاں بہ لب کِیہوتے بڑے دل گیر انداز میں جان لیتا ہے کہ یہ سب ”محض کہانیاں“ ہی تھیں، اور منفعل اور تائب نظرآتا ہے۔ لیکن یہ عین سیروانتیس کے زمانے کا صریح تاریخی ماحول ہے جومصنفانہ تشخّص کے بارے میں ان بصورت دیگر پر تفنن، حتیٰ کہ طنزیہ ماحولی جزئیات پر ہمارے کان کھڑے کر دیتا ہے: سیروانتیس کا انتہائی شدومد کے ساتھ موریسکو مترجم کا استعمال — ساتھ ہی ساتھ یہ عیار اشارہ کہ ہو سکتا ہے ہاتھ آنے والا مخطوطہ کوئی ”الحمیادو“ متن ہو — عرب مصنف کا خود سیروانتیس کے فکشنی مشخّصے <annotation lang="es">(persona)</annotation> کے طور پر قیام، اور یہ سادہ سا امر واقعہ کہ یہ دونوں — عرب مصنف اور موریسکو مترجم — دون کِیہوتے کے بارے میں اُن کہانیوں کی جو اس کا ناول ہیں بحالی اور ترسیل میں ہمارے راوی کے تنہا مدد گار ہیں۔ وہ ناول جو اسپینی تاریخ میں — کم از کم ایک اندلس داں کی قرأ ت میں — اس کائنات کے لیے حقیقی سرد آہیں بن جاتا ہے جو سیروانتیس کا وقت آنے تک ناقابل تنسیخ طور پر فنا ہو چکی ہے، صرف ان معنی میں ہی نہیں کہ اب یہ اور موجود نہیں رہی، بلکہ ان معنی میں بھی، جیسا کہ ناول کے آغاز سے واضح ہو جاتا ہے، کہ اس کی یاد تک کو فنا کیا جا رہا ہے، اس کی یاد کے کتب خانوں کو گودڑ کے طور پر بیچا جا رہا ہے۔</p>
		</section>
		<section>
			<p>شاید قروسطی اسپین کے مقابلے میں ایسے تاریخی لمحات بھی ہوں جو ادب کیوں اہم ہے، اور وہ کردار جو ادب تخلیق کرنے اورتاریخی حافظے کو زندہ رکھنے میں انجام دیتا ہے کے سوالات کو زیادہ اثر انگیزی سے ابھارتے ہوں اور ان کے لیے زیادہ مرکزی ہوں؛ لمحات جب یہ واضح تر ہوتا ہے کہ شعر— شعر ہی کیا، حقیقت میں جملہ جمالیاتی ہیئتیں، اور فنون، بشمول فنِ تعمیر — تاریخ کا عمل ہے۔ اگر ایسے لمحات ہیں تو مجھے نہیں معلوم کہ یہ کیا ہیں۔ ایسے کتنے پیکر ہیں جو سَن رومان <annotation lang="en">(San Roman)</annotation> میں فرشتی جھروکوں <annotation lang="en">(angel windows)</annotation> کی ہم سری کر سکیں، جہاں ان کے حاشیوں کا عربی رسم الخط قروسطی مسیحیت کی وہ داستان سناتا ہے جو بھلا دی گئی ہے، جسے، سب سے پہلے اور اہم تر، کہنا پڑے گا، خود اسپین کے مسیحیوں نے فراموش کر دیا ہے۔</p>
			<p>”اندلس،“ بقول فلسطینی شاعر محمود درویش، جس کا گذشتہ اگست اچانک انتقال ہو گیا، ”یہاں بھی ہو سکتا ہے یا وہاں بھی، یا کہیں بھی ... انسانی کلچر کی تعمیر کے منصوبے میں اجنبیوں کی ملاقات گاہ ... صرف یہ نہیں کہ یہودی – مسلمان پُر امن بقائے باہمی تھی، بلکہ یہ کہ دونوں کی تقدیریں ایک تھیں۔ ... میرے نزدیک اندلس نظم کے خواب کا شرمندۂ تعبیر ہونا ہے۔“ محمود درویش کا احترام ملحوظ رکھتے ہوئے عرض ہے، حقیقت میں یہ یہودی –مسلمان –مسیحی پرامن بقائے باہمی تھی، گو اس میں کلام نہیں کہ جزیرہ نما میں یہ اسلامی عربی ثقافت تھی جس نے یہودی جماعت کی ثقافت کی تشکیل میں بڑا فیصلہ کن کردار ادا کیا تھا۔ اِس کنیسا <annotation lang="en">(synagogue)</annotation> کا ملاحظہ کیجیے، ان درجن بھر یا بیش کنیساؤں میں سے جو کبھی مسیحی طلیطلہ کے یہودی محلے ”اَلکَنا“ کی زینت ہوا کرتے تھے — جہاں سیروانتیس کے راوی کو وہ کتاب مل گئی تھی جس کی جستجو میں تھا، کِیہوتے کی <annotation lang="es">verdadera historia</annotation>یا حقیقی تاریخ۔ اپنے دورِ عروج میں یہ واقعی محلہ ہوا کرتا تھا، اور قشتیلی دار السلطنت کے کم و بیش ایک چوتھائی رقبے میں پھیلا ہوا تھا۔ یہ کنیسا جو بارھویں یا شاید تیرھویں صدی میں مراکشی الموحّدون کے نسبتاً متین طرز پر تعمیر ہوا تھا — ایک اور ستم ظریفی جس کی وضاحت کی یہاں گنجائش نہیں — آج اپنے مسیحی نام ”سَنتا مَرِیا لا بلانکا“ <annotation lang="es">(Santa María la Blanca)</annotation> سے پہچانا جاتا ہے، اور اس نام سے اس وقت موسوم ہوا جب مسیحی کلیسا کے طور پر استعمال کیا جانے لگا۔ اس کے علاوہ واحد دوسرا کنیسا جو ہمارے زمانے تک بچ رہا ہے وہ پرجلال ”ترانزِتو“ <annotation lang="es">(Tránsito)</annotation> ہے۔ یہ بڑے ڈرامائی طور پر اپنے وقت کے انتہائی آرائشی طرز میں تعمیر ہوا ہے، یعنی چودھویں صدی میں، جو غرناطہ کے ”الحمرا“ اور اشبیلیہ کے مسیحی بادشاہوں کے شاہی قصروں <annotation lang="en">(Alcazares)</annotation> کا دور ہے، جن کا ذکر آگے آئے گا۔</p>
			<p>درویش کا عظیم فقرہ ”نظم کا خواب“ پیٹر کول <annotation lang="en">(Peter Cole)</annotation> کی بے حد نفیس تازہ کتاب کا عنوان بھی ہے۔ یہ کتاب اس لحاظ سے بے نظیر ہے کہ اسپین کا شعری ورثہ جو اکثر ہماری دسترس سے باہر رہا ہے، اس کتاب کے طفیل قابلِ رسائی بن گیا ہے۔ اسلامی اور مسیحی دونوں اسپین کی عبرانی شاعری کے ان تراجم سے، من جملہ دیگر باتوں کے، یہ انکشاف بھی ہوتا ہے کہ مدتِ مدید سے اس دور کو کیوں یہودی ثقافت کا ”عہدِ زرّیں“ سمجھا جاتا رہا ہے — اور، چنانچہ، کیوں ایک زمانے تک یورپ اور امریکا کی ترقی پسند یہودی جماعتیں اپنے کنیسا اپنے ”موری <annotation lang="en">(Moorish)</annotation>“ ورثے کو بالجہر خراجِ عقیدت پیش کرنے کے لیے تعمیر کرتی رہیں۔ یہ ایسی ثقافت تھی جس کے مرکز میں وہ عبرانی شاعری تھی جو عربی شاعری سے بڑے گہرے اور پیچیدہ تعامل کے نتیجے میں پیدا ہوئی، وہ شاعری جس سے اسپین کے یہودی بے حد قریبی طور پر واقف تھے کیونکہ عربی صدیوں سے ان کی اپنی زبان رہی تھی۔</p>
			<p>افسوس کے ساتھ کہنا پڑتا ہے کہ اسپینی–عربی شاعری کے عظیم سرمایے سے واقفیت کے لیے اس نوع کی کتاب کا کہیں دور دور تک وجود نہیں، وہ عربی شاعری جس کے کیا یہودی اور کیا مسیحی دونوں ہی دل دادہ تھے، اور یہ دل دادگی قابلِ تفہیم ہے — گو بعضوں کی نظر میں تشویش ناک — ”مسیحی، عربوں کی نظمیں اور رزمیہ داستانیں پڑھنے کے شوقین ہیں،“ قرطبہ کا الورس <annotation lang="en">(Alvarus)</annotation> ماتم کناں ہے۔ یہ نویں صدی کی مسیحی تحریکِ مقاومت کے سربراہوں میں سے تھا جو کئی شہادتوں پر منتج ہوئی۔</p>
			<blockquote>
				<p>یہ عرب دینی علما اور فلاسفہ کا مطالعہ کرتے ہیں، ان کا رد کرنے کی نیت سے نہیں بلکہ مستند اور شائستہ عربی سیکھنے کی غرض سے۔ یہ خود اپنی زبان سے بے بہرہ ہو گئے ہیں۔ ہر ایسے کے مقابلے میں جو لاطینی میں دوست کو خط لکھ سکتا ہو، ہزار ایسے مل جائیں گے جو اپنے خیالات کا اظہار نہایت شستہ وشائستہ عربی میں کر سکتے ہیں۔ یہ اس زبان میں خود عربوں سے بہتر نظمیں لکھنے پر قادر ہیں۔</p>
			</blockquote>
			<p>بعض اعتبارات سے الورس کا مشہور ماتم زیرِ بحث تاریخی صداقتوں کے سوال کی بڑی کامل مثال پیش کرتا ہے: کیا یہ صداقتیں خصوصاً اس کی اور اس جیسے دوسروں کی اسلام کی ویران گر طاقت کی مخالفت میں پائی جاتی ہیں؟ یا دوسرے مسیحیوں کے یہاں جس کا انکشاف عربی شاعری سے ان کی اتنی زیادہ قدر دانی سے ہوتا ہے ؟ یا اس انداز سے جس میں خود ”مسجدِ قرطبہ“ نعل کی شکل کی محرابیں وزی گوتھوں <annotation lang="en">(Visigoths)</annotation> سے اخذ کر کے انھیں اسلامی ریاست، قرطبہ بذاتہٖ، کی شناختی علامت <annotation lang="en">(icon)</annotation> بنا لیتی ہے ؟</p>
			<p>اسپین کی عربی شاعری کے کتب خانے میں، جو ہر مذہب و مسلک کے مرد و زن کے لیے اتنا ناگزیر تھا، منجملہ دیگر، ”شائگانی عشق“ <annotation lang="en">(courtly love)</annotation> کے ایسے شان دار نغمے شامل تھے جو کبھی لکھے گئے ہوں، نغمے جنھوں نے ہماری مغربی ”مشائی مغنّیوں“ <annotation lang="en">(troubadour)</annotation> کی روایت کی تخلیق اور ارتقا میں یقینا بڑا اہم کردار ادا کیا ہے۔ ان کی منفرد اور انقلابی ایجادوں میں مخلوط اور کثیر اللسان اندلسی نغماتی اصناف تھیں — موشّحۃ اور زَجَل — جو ہنوز سارے شمالی افریقہ میں گائے جاتے ہیں۔ اس میں شک نہیں کہ اندلسی ورثہ شام اور مراکش دونوں میں بعض ہم عصر شعری اور نغماتی روایات کی جان ہے۔ باعتبارِ موسیقی، یہ ڈرامائی طور پر ایک دوسرے سے مختلف ہیں؛ لیکن دونوں خود کو بڑے فخر سے اندلسی گردانتے ہیں، اور ان میں سے ہر ایک الاندلس سے قریبی اور براہ راست گو جداگانہ تعلق کا جائز دعوے دار ہے۔ تاہم دونوں صورتوں میں سارا معاملہ درحقیقت اندلسی تعلق کی مثالی طاقت کا ہے، اور کہ یہ تشخّص کے بارے میں ان دنیاؤں سے کیا کہہ سکتا ہے جہاں اس کا قدرے بالجہراظہار خطرناک ہوگا۔ اندلس کی تاریخی یاد کا ادبی احضار عرب دنیا میں ہمیشہ بہت قوی رہا ہے، جہاں ادبا نے اسے ایک خاص اور تابناک ماضی کی یاد تازہ کرنے کے لیے استعمال کیا ہے، اور خاص طور پر بڑے تاریک اور دل گیر حال کے سیاق و سباق میں۔</p>
		</section>
		<section>
			<p>ہمارے زمانے میں شاید ایڈورڈ سعید کے سوا کوئی اور اس سارے گورکھ دھندے کی لغزشی کیفیت، موہومیت — اور مرکزیت — اور اندلس کی یاد سے پیدا ہونے والے مسائل کو گرفت میں نہیں لا سکا ہے۔ اس کی آخری تحریروں میں سے ایک، جو دسمبر۲۰۰۲ء میں شائع ہوئی، اندلس کے بارے میں ایک تلخ و شیریں مضمون ہے جو مقبول عام رسالے <annotation lang="en">Travel and Leisure</annotation> کے لیے لکھا گیا تھا۔ ”میرے لیے، اور حقیقت میں بہت سے عربوں کے لیے،“ سعید رقم طراز ہے،</p>
			<blockquote>
				<p>اندلس ابھی تک ہماری ثقافت کے بہترین ازدہار کی نمائندگی کرتا ہے۔ یہ بات خاص طور پر وقت حاضرپر صادق آتی ہے، جب عرب شرقِ اوسط شکست خوردگی اور تشدد میں غرق دکھائی دیتا ہے، اس کے معاشرے اپنی زوال پذیر قسمت کو پلٹنے سے معذور ہیں، اس کی سیکولر ثقافت جو اس قدر وہم زا بحرانوں، صدموں اور انتہائی تشکّک سے لب ریز ہے۔</p>
			</blockquote>
			<p>لیکن حقیقت میں سعید کا پورا مضمون دو سمتوں کے درمیان ڈولتا رہتا ہے — شاید کچھ زیادہ ہی، عین اندلسی تاریخ کی طرح۔ ایک طرف دسویں صدی کے ”اموی“ قرطبہ جیسے لمحات کے بے نظیر کارناموں پر فخر ہے، تو دوسری طرف غم وغصہ جس کا اولین ہدف ”اندلسی ملوک اور ان کے ’طوائف‘ کا اپنے ہاتھوں لایا ہوا خود کو فنا کر دینے والا خاتمہ“ — سعید جس کا علی اعلان مقابلہ ”حاضرہ عرب کی تفرقہ بازی اور نتیجتاً کمزوری“ سے کرتا ہے، اور اس ناگزیر لسانی گونج اور تعلق کی طرف توجہ دلاتا ہے جو گیارھویں صدی کے اندلسی ”ملوک الطوائف“ اورہمارے وقت کے آپس میں دست و گریباں مسلکی فرقوں، لبنانی خانہ جنگیوں کے ”طوائف“ کے درمیان پایا جاتا ہے۔</p>
			<p>لیکن یہ تعلق ہمیں پیراڈوکس کی اگلی سطح کا سامنا کرنے پر مجبور کرتا ہے: واقعہ یہ ہے کہ اندلسی شعری ثقافت اپنی شوکت کی بلندیوں پر پہنچی تو یہ سیاسی اعتبار سے ”طوائف“ کے تباہ کن دور میں، نہ کہ متحد اور خوش حال، اور نسبتاً پر امن قرطبہ میں۔ اس مظہر کا مقابلہ — میرے خیال میں صحیح طور پر — اکثر اطالوی نشاۃِثانیہ <annotation lang="en">(Italian Renaissance)</annotation> سے کیا جاتا ہے، جب انفرادی شہری ریاستیں <annotation lang="en">(city-states)</annotation> ایک دوسرے کے تئیں بڑے خونخوار رویے رکھتی تھیں، اس کے باوجود اسی سیاسی انتشار اور افراتفری کے دوران عظیم ثقافتی کارنامے وجود میں آئے۔ بے شک یہ اطالیہ میں مسلسل خانہ جنگیوں کی فضا تھی، جس سے تیرھویں صدی مختص تھی، جس نے عمیق سیاسی ناامیدی اور تلخی کے عالم میں دانتے اِلی گیری <annotation lang="it"> (Dante Alighieri)</annotation> سے <annotation lang="en">Divine Comedy</annotation> لکھوائی، بعض اعتبار سے کم وبیش سیروانتیس کی طرح۔ اور سیاسی جلاوطنی کے سبب بھی۔ حقیقت میں ”جلاوطنی“ اندلس کی ناگزیر اساسی صورت حال ہے، چہ جاے کہ اس کی فتح مندی جس کے اتنے زیادہ شادیانے بجائے جاتے ہیں۔ ہاں، ظفرمندی یقیناً ۷۱۱ء کی کامران اور غرور آمیز صورت حال تھی جب مسلمان فوجوں نے پہلی بار ”آبناے جبل طارق“ عبور کر کے وزی گوتھی اسپین میں قدم رکھا؛ لیکن جلاوطن ”اموی“ ریاست کا فیصلہ کن قیام— اور وہ ذہنی فضا اور سیاسی رویے بھی جو قرطبہ کی عظمتوں اور شان و شوکت کا باعث بنے — تو یہ ذرا بعد میں عمل میں آتا ہے، ۷۵۰ء کے آس پاس اور بطور اولیٰ ہونے والے خلیفہ عبد الرحمٰن کی جاں گسل جلاوطنی کے ایام میں، اپنے خاندان کے بڑے ذاتی زیاں میں، اور اپنی جنم بھومی کے، ۷۵۰ء میں ”بنو عباس“ کی ضرب کاری کے نتیجے میں۔</p>
			<blockquote>
				<annotation lang="en"><p>A palm tree stands in the middle of Rusafa.</p></annotation>
				<annotation lang="en"><p>Born in the West, far from the land of palm.</p></annotation>
				<annotation lang="en"><p>I said to it: How like me you are, far away and in exile.</p></annotation>
				<annotation lang="en"><p>In long separation from family and friends.</p></annotation>
				<annotation lang="en"><p>You have sprung from soil in which you are a stranger;</p></annotation>
				<annotation lang="en"><p>And I, like you, am far from home.</p></annotation>
				<p>ایک کھجور کا درخت [منیۃ] الرصافہ کے بیچ میں میرے پیشِ نظر ہے، جو ارضِ مغرب میں آکر نخل کی سرزمین سے دور ہو گیا ہے۔ میں نے کہا: ”تو بھی میری ہی طرح ہے غربت میں، فراق میں اور اپنے آل اولاد سے طول طویل دوری میں۔ تو نے ایسی سرزمین میں پرورش پائی ہے جہاں تو غریب الوطن ہے؛ دوری اور جدائی میں تیری مثال ویسی ہی ہے جیسی کہ میری۔</p>
				<p>[عربی اصل:</p>
				<annotation lang="ar"><p>تبدت لنا وسط الرصافۃ نخلۃ</p></annotation>
				<annotation lang="ar"><p>تناء ت بأرض الغرب عن بلد النخل</p></annotation>
				<annotation lang="ar"><p>فقلت شبیھی فی التغرب و النوی</p></annotation>
				<annotation lang="ar"><p>اطول التنای عن بنی وعن أھلی</p></annotation>
				<annotation lang="ar"><p>نشأت بارض انت فیھا غریبۃ</p></annotation>
				<p><annotation lang="ar">فمثلک فی الاقصای والمنتأی مثلی</annotation>]</p>
			</blockquote>
			<p>جلاوطنی اور اس سے بلند ہونے کی اہلیت کے بارے میں عبد الرحمٰن کی شیریں و دل گداز نظم— نخل، عبد الرحمٰن ہی کی طرح، اب مغرب کا ہے اور اس کی دلیر نئی دنیا کا حصہ، اگرچہ جذباتی طور پر شامِ عتیق سے وابستہ رہے گا، ”ارضِ نخل“ سے — اندلسی شعری روایت کی بنیاد نہاد نظم ہے۔ اور سعید (جس نے، بر سبیل تذکرہ، دانتے کا بڑا غائر مطالعہ کیا تھا، اور تیرھویں اور چودھویں صدی کے اس تَسکَن <annotation lang="en">(Tuscan)</annotation> شاعر پر سیاسی جلاوطنی کے اثرات میں بہت زیادہ دلچسپی رکھتا تھا) محمود درویش سے بھی اقتباس پیش کرتا ہے، لیکن اندلسی سوال کے ضمن میں درویش کی جو سطریں میں نے اوپر نقل کی ہیں ان میں قدرے تصرف کے ساتھ: ”اور آخر میں ہم خود سے پوچھیں گے: ’کیا اندلس یہاں تھا یا وہاں؟ زمین پر؟ یا درونِ نظم؟‘“</p>
			<p>شاعر کا متامل جواب، جو اِشکال کا جز ہے، شاید یہ ہے کہ اگر یہ کبھی زمین پر تھا، یعنی جسے ہم ”تاریخ“ سے تعبیر کرتے ہیں، تو اس کا غامض حسن اور صداقت صرف نظم ہی میں قائم رہ سکتی ہے ... ناول میں، عمارت میں، موسیقی میں۔ جمالیاتی ہیئتیں ڈرامائی طور پر ایک مختلف تاریخ بیان کرتی ہیں، اورادب کی صداقت کا شان دار سیروانتیسی سبق بھی یہی ہے کہ گمشدہ اور بمشکل پڑھا جانے والا مخطوطہ خود تاریخ کے بارے میں ہم سے نہایت دیانت داری کے ساتھ کلام کرتا ہے۔ بسا اوقات تو یہی مستند تاریخی یادداشت ہوتا ہے؛ اور اکثر بہترین۔ ادھر حالیہ چند سال سے اس یاد کی جستجو نہایت سیاست زدہ <annotation lang="en"> (politicized)</annotation> رہی ہے، ۱۱/۹کے بعد سے قروسطی اسپین ناقابلِ یقین طور پرمشہور ہو گیا ہے۔ لیکن حقیقت میں قروسطی اسپین کا مفہوم ہمیشہ بڑی تکرار اور حجت کا باعث بنا رہا ہے۔ اسے اس طرح برتا گیا ہے جیسے یہ کوئی تمثیل <annotation lang="en">(allegory)</annotation> یا کسی اور شے کی شبیہ ہے؛ اس کے ادب میں اس کی سیاست ہمیشہ ملوث رہی ہے۔ جب درویش اندلسی آسمانوں پر ستاروں کو فلسطین کے ناقابلِ تلافی زیاں کی علامتوں کے طور پر استعمال کرتا ہے، تو ساتھ ساتھ بڑے واضح طور پر گیارھویں صدی کے قرطبائی ابن حزم کی شعری روایت ہی میں عمل پیرا ہوتا ہے۔ ابن حزم کی عشق اور عشّاق کی بابت کتاب <annotation lang="ar">طوق الحِمامَۃ </annotation>خود عشق کے اتلاف کے بارے میں ہے، جو اسے صریحاً قرطبہ کی ”اموی خلافت“ کی شکست وریخت سے ناقابلِ امتیاز دکھائی دیتا ہے، اور قرطبہ سے خود اپنی ناقابلِ معافی جلاوطنی سے، جب بَربَروں نے ”مدینۃ الزہرا“ — وہ غیر معمولی شاہی مدینہ جو قرطبہ کے جنوب میں بس تھوڑے سے فاصلے پر واقع تھا— اور خود عظیم الشان دار الخلافہ دونوں کو تباہ کر دیا تھا۔ چونکہ شاعری کے محاسن میں گہری اور ہم زمانی ”صداے گنبد“ <annotation lang="en">(echo chamber)</annotation> کی تخلیق بھی شامل ہے، ابن حزم کی جلاوطنی میں دمشق سے عبدالرحمٰن کی جلاوطنی کے بنیاد نہاد اخراج اور اس کھجور کے درخت والی نظم کی گونج سنی جا سکتی ہے — اور خود اس کی <annotation lang="ar">طوق الحِمامَۃ </annotation>پراسراراندلسی مہک <annotation lang="en"> mystique)</annotation> کا ناگزیر حصہ بن جاتی ہے، عربوں کے یہاں اس کی یاد کا حصہ۔</p>
			<blockquote>
				<annotation lang="en"><p>Embrace me, so I can be reborn</p></annotation>
				<annotation lang="en"><p>From Damascus swords hanging in shops!</p></annotation>
				<annotation lang="en"><p>I have got nothing left but my ancient armor</p></annotation>
				<annotation lang="en"><p>And my saddle worked in gold.</p></annotation>
				<annotation lang="en"><p>I've nothing left but a manuscript of Averroes,</p></annotation>
				<annotation lang="en"><p>The Necklace of the Dove, various works in translation.</p></annotation>
				<p>مجھے سینے سے لگا لو تاکہ دکانوں میں لٹکی ہوئی سیوف سے دوبارہ جنم لے سکوں! میری قدیم زرہ بکتر، میری طلائی زین— ان کے علاوہ میرے پاس کیا باقی بچا ہے۔ ابن رشد کا مخطوطہ، طوق الحِمامَۃ، چند تراجم ... اور بس! ۔</p>
				<p>[عربی اصل:</p>
				<annotation lang="ar"><p>... عانِقینی لاُولَدَ ثَانِیَۃً</p></annotation>
				<annotation lang="ar"><p>مِن سُیوفٍ دِمَشقِیَّۃٍ فی الدَّکاکین۔ لَم یَبقَ مِنّی</p></annotation>
				<annotation lang="ar"><p>غَیرُ دِرعی القَدِیمَۃ، سَرجِ حِصانی اَلمُذَھَّب۔ لَم یَبقَ مِنّی</p></annotation>
				<annotation lang="ar"><p>غَیرُ مَخطوطَۃٍ لاِبنِ رُشدٍ، وَ طَوقِ الحِمامَۃِ، والتَّرجَمات …</p></annotation>
			</blockquote>
			<p>یہاں درویش نہایت تلخ لہجے میں ماتم کناں ہے کہ اندلسی ماضی کو ”محض“ یادداشت میںبدل دیا گیا ہے (اور یہ سوال بھی کر رہا ہے کہ کیا فلسطین کا ماضی بھی اسی طرح بدل دیا جائے گا) جس کا بیش تر حصہ گھٹیا اور سہل انگار سی شِبہِ یادداشت <annotation lang="en">(pseudo-memory)</annotation> ہے، اپنی ارز میں ٹورسٹوں کی سستی سوغاتوں سے زیادہ نہیں — وہ ”دمشقی“ شمشیریں جو طلیطلہ کی ہر گفٹ شوپ میں لٹکی ہوتی ہیں۔ اور ٹھیک یہی طلیطلہ سیروانتیس کے زمانے میں بھی تخلیق کیا جا رہا تھا، جب عربی اور عبرانی اور ان کو پڑھنے والوں کو دیس نکالا مل رہا تھا، اور پھرقریبی زمانے میں ٹورسٹوں کے لیے گھٹیا سی الّم غلّم فروختنی اشیا کی شکل میں واپس لایا جا رہا تھا۔ لیکن اس فلسطینی شاعر کا نوحہ بیک وقت محبوب ماضی کا عاشقانہ قصیدہ بھی ہے، اور خود اس کی نظم اندلسی ماضی کو یادگار بنانے کی اس روایت میں نہایت فیاضی سے حصہ لیتی ہے اور ایک مختلف لمحے کی تاریخی اور سیاسی ضرورتوں سے کلام کرنے کا ذریعہ بن جاتی ہے۔</p>
			<p>ان سیاق و سباق میں ”متعدد کارہاے ترجمہ“ کی بابت دو ایک باتوں کا ذکر کرنا جن کی بازگشت درویش کے قصیدۂ اندلس میں ملتی ہے بے قدرو قیمت نہ ہوگا۔ اندلس کی عربی شاعری کا پہلی بار جدید اسپینی میں ترجمہ نہایت ذی اثر عربی داں محقق ایمیلیو گارسیا گومیس <annotation lang="en">(Emilio García Gómez)</annotation> نے بیسویں صدی کے ابتدائی حصے میں کیا تھا۔ اس کے تراجم کے طفیل اُس شاعری کی شرع/آئین <annotation lang="en">(canon)</annotation> پہلی بار دسترس میں آئی اور [جدید مغربی] شاعروں پر غایت درجہ اثر انداز ہوئی، مثلاً نہایت طبّاع فیدریکو گارسیا لورکا <annotation lang="en">(Frederico García Lorca)</annotation> پرجو خود، اپنی باری میں، درویش کے قصیدۂ اندلس میں شعری طور پر موجود ہے۔ گارسیا گومیس نے ابن حزم کی تصنیف <annotation lang="ar">طوق الحِمامَۃ </annotation>کا بعنوان <annotation lang="es">El collar de la paloma</annotation> ترجمہ بھی کیا، جو خود جدید اسپینی شاعری کی تاریخ میں سنگ میل بن گیا، ان نادر مواقع میں سے جب ترجمہ بذاتہٖ خودمختار اور شرعی متن بن جاتا ہے۔ گارسیا گومیس نے اپنے دیباچے میں ابن حزم کو ”مسلمان دون کِیہوتے“ کہا ہے، ”اپنے خوابوں کا کشتہ،“ جو سچ پوچھیں تو، اور چیزوں کے علاوہ، نہایت فکر انگیز بصیرت ہے، کیونکہ یہاں ایک تاریخی شخصیت کا موازنہ ایک فکشنی ہستی سے کیا جا رہا ہے، ایک غایت درجہ دون کِیہوتانہ عمل۔</p>
			<p>چلیں درویش کی طرف لوٹتے ہیں: ”ابن رشد کا مخطوطہ“ <annotation lang="en">”(manuscript of Averroes)“</annotation>  اور ”ابن حزم کا طوق الحِمامَۃ“ <annotation lang="en">(The Necklace of the Dove)</annotation> فلسطینی شاعر کو اپنے اندلسی پیش روؤں اور ہم نفسوں کی صف میں لاکھڑا کرتا ہے، وہ لوگ جو اپنے وطنِ عزیز سے جلاوطنی کا دکھ بھوگ رہےتھے: عبدالرحمٰن محترم دمشقِ قدیم سے، ”اموی“ کائنات کا مرکز جس طرح وہ اسے اپنی جلاوطنی سے پہلے جانتا تھا؛ ابن حزم ”اموی“ قرطبہ سے، جسے خانہ جنگیوں نے تباہ کر دیا تھا؛ ابن رشد بہت بعد کے قرطبہ سے، جب یہ بنیاد پرست الموحّدون کے زیرِ عنان تھا، جو اس کے فلسفیانہ موقف کو شبہے کی نظر سے دیکھتے تھے اور اسے اپنے دار الخلافہ مراکش جلا وطن کر دیا تھا جہاں وہ اپنی موت سے ہم کنار ہونے والا تھا۔ سر سری طور پر یہ ذکر ہو جائے کہ ان میں سے ایک فرد بھی بین المذہبی جنگ وجدال جیسی کسی چیز کا کشتہ نہیں تھا، اس ”فتحِ نو“ <annotation lang="en">(reconquest)</annotation> کا تو کیا ذکر جو اسلام اور مسیحی اسپین کے مابین واقع ہوئی اور جو عین ممکن ہے کہ آپ کے مطالعے میں آنے والی بیش تر رواجی تاریخوں پر حاوی نظر آئے۔ لیکن بہت کچھ ہے جس کے بارے میں یہ تاریخیں ہمیں نہیں بتاتیں۔ اس کی ایک مثال اشبیلیہ میں ”ہیرالدا“ <annotation lang="en">(Giralda)</annotation> سے بہت تھوڑے فاصلے پر ملتی ہے: <annotation lang="en">”Alcazares Reales“</annotation> ، یا قشتالی بادشاہوں کے شاہی محل۔ یہ ہمارے لیے تاریخ کی بعض تکلیف دہ جزئیات کی یاددہانی کراتی ہے، یہی کہ جلاوطنی مظالم کے وسیع دائرے کے کسی بھی حصے سے آسکتی ہے۔ ”فاتح آتے ہیں، فاتح جاتے ہیں“ <annotation lang="ar">َ[قد وَصَلَ الفاتِحون / وَ مَضی الفاتِحون القُدامی]</annotation> درویش کا ایک اورعظیم مصرع ہے، اور یہ بھی صداؤں سے گونج رہا ہے۔ بعض اوقات اس جلاوطنی کا باعث خود ہمارے لوگ اور ہمارا مذہب ہوتا ہے، یا ہمارے ہٹ دھرم اور بے لوچ اصول۔ اور بعض اوقات جلاوطنی نجات دہندہ ہوتی ہے — وہ المیہ جو انسانوں کو شعر کی تحریک دلاتا ہے، ٹھیک جس طرح عشق کی ناکامیاں۔</p>
		</section>
		<section>
			<p>ہمارے ثقافتی حافظے میں اندلس ایک مخصوص مقام کا حامل ہے، جزوی طور پر اس لیے کہ اس کا بیش تر پہلے سے ہی یادداشت کے بارے میں تھا، اور ”نظم کا خواب“ کی عظیم اندمالی قوت کے بارے میں۔ ایک زمانے سے اسے خرابوں کے ملبے سے نئی، پرشکوہ عمارات کی تعمیر اور شعری تخلیق کا درک حاصل رہا ہے۔ ٹورسٹوں کا جم غفیر ”الحمرا“ کی زیارت کرنے غرناطہ آتا ہے، جسے مسیحی ”فتحِ نو“ کے عین مقابل اسلامی کارنامے کی مثال کے طور پر پیش کیا جاتا ہے۔ لیکن یہ اتنی سادہ بات نہیں۔ حقیقت میں ”الحمرا“ کے زبان زدِ خاص و عام باغات، جب یہ چودھویں صدی میں لگائے گئے تھے، دراصل ”مدینۃ الزہرا“ کی یاد کو باردگر مرتسم کرنے کی صریح کوشش کا نتیجہ تھے جسے تین صدیوں سے اوپر دوسرے مسلمان بھائیوں نے تباہ کر دیا تھا اور جس کے کھنڈرات نے زیاں اور آرزو کے بڑے ناگزیر استعارے مہیا کیے تھے، جو استعاروں سے کہیں زیادہ تھے اور ہیں:</p>
			<blockquote>
				<annotation lang="en"><p>َThe cry of the guitar</p></annotation>
				<annotation lang="en"><p>َBegins.</p></annotation>
				<annotation lang="en"><p>َThe glasses of dawn</p></annotation>
				<annotation lang="en"><p>َAre shattered.</p></annotation>
				<annotation lang="en"><p>َIt is useless</p></annotation>
				<annotation lang="en"><p>َTo quiet it.</p></annotation>
				<annotation lang="en"><p>َImpossible</p></annotation>
				<annotation lang="en"><p>To shut it up.</p></annotation>
				<annotation lang="en"><p>It weeps monotonously</p></annotation>
				<annotation lang="en"><p>As water weeps,</p></annotation>
				<annotation lang="en"><p>As wind weeps</p></annotation>
				<annotation lang="en"><p>In a snow storm.</p></annotation>
				<annotation lang="en"><p>It is impossible</p></annotation>
				<annotation lang="en"><p>To stop it. It cries for far away</p></annotation>
				<annotation lang="en"><p>Things.</p></annotation>
				<annotation lang="en"><p>Sand of the hot south</p></annotation>
				<annotation lang="en"><p>That vegs for white camellias.</p></annotation>
				<annotation lang="en"><p>It weeps, arrow without a target,</p></annotation>
				<annotation lang="en"><p>Evening without a morning,</p></annotation>
				<annotation lang="en"><p>And the first bird</p></annotation>
				<annotation lang="en"><p>Dead upon the branch.</p></annotation>
				<annotation lang="en"><p>Oh, guitar!</p></annotation>
				<annotation lang="en"><p>Heart gravely wounded by five swords.</p></annotation>
				<p>گٹار گریہ شروع کرتا ہے۔ فجر کے شیشے چکنا چور ہو گئے ہیں۔ اسے خاموش کرنا لاحاصل ہے۔ روکنا ناممکن۔ یہ یک سُرے انداز میں روئے جاتا ہے، پانی کی طرح، طوفانِ برف میں ہوا کی طرح۔ اسے چپ کرانا ممکن نہیں۔ یہ دورافتادہ چیزوں کے لیے رو رہا ہے۔ دہکتے جنوب کی ریت، جو سفید کمیلیا کے پھولوں کی خواہش میں بے سدھ پڑی ہے۔ یہ گریہ کناں ہے، تیر جس کا کوئی ہدف نہیں، شب جس کی سحر نہیں، اور پہلی چڑیا جو شاخ پر مردہ پڑی ہے۔ آہ گٹار! پانچ تلواروں سے بری طرح زخمی دل۔</p>
			</blockquote>
			<p>لگتا ہے لورکا نے، جس کی عظیم نظموں میں سے یہ ہے، ہمیں وہ گٹار بخشا ہے جوکئی لحاظ سے اندلسی ہے۔ اس سے وہ آوازیں نکل رہی ہیں جو یقیناً لورکا نے اپنے زمانے کے اندلسی شاعری کے انتخابات کے تراجم — اور، شاید، — کیونکہ وہ خود غرناطہ کا باشندہ اور متوالا تھا — ”الحمرا“ کی گھاٹیوں دونوں سے آتی ہوئی سنی ہوں گی۔ ’میرے گٹار کا تار بنو‘ <annotation lang="ar">[کُن لِجیتارَتی وَتَراً]</annotation>] — درویش اپنے قصیدۂ اندلس کے ایک جز کی ابتدا کرتا ہے: ”فاتح آتے ہیں، فاتح جاتے ہیں“ <annotation lang="ar">َ[… قد وَصَلَ الفاتِحون / وَ مَضی الفاتِحون القُدامی]</annotation> ، ہاں، یہ فلسطین ہے، اور یہ اندلس ہے، لیکن یہ لورکا بھی ہے، جسے بیسویں صدی کے شروع میں اسپین کی خانہ جنگی کے دوران گولی مار دی گئی تھی، اور درویش کے قصیدۂ اندلس کے اختتامی مصرعے لورکا کی یاد آوری کرتے ہیں، جس کے مشہورترین شعری مجموعے کا نام <annotation lang="en">Romancero gitano</annotation> <annotation lang="fa">(نغمہ ہاے خانہ بدوشاں)</annotation> ہے۔ درویش اپنی نظم اس طرح ختم کرتا ہے:</p>
			<blockquote>
				<annotation lang="en"><p>Violins weep with Arabs leaving Andalusia</p></annotation>
				<annotation lang="en"><p>Violins weep with Gypsies on their way to</p></annotation>
				<p><annotation lang="en">Andalusia</annotation>.</p>
				<p>[وائلنوں] کی کمانیں اندلس سے رخصت ہوتے ہوئے عربوں پر اشک بار ہیں</p>
				<p>[وائلنوں] کی کمانیں اندلس کی طرف رواں خانہ بدوشوں پر اشک بار ہیں</p>
				<p>[عربی اصل:</p>
				<annotation lang="ar"><p>ألکَمَنجاتُ تَبکَی علی العَرَبِ الخارِجِینَ مِنَ الأَندلُس</p></annotation>
				<p><annotation lang="ar">ألکَمَنجاتُ تَبکَی مَعَ الغَجَرِ الذَّاھِبینَ الی الأَندلُس</annotation>]</p>
			</blockquote>
			<p>یہ یاد محل، وہ ”انسانی ثقافت کی تعمیر میں اجنبیوں کی ملاقات گاہ،“ آج کسی سایے کی مانند متعاقب، روحِ سخن وری <annotation lang="en">(muse)</annotation> کی طرح باقی ہے، اور وہ بھی ایسی روح جس کی مخصوص گمک ہمارے دکھ بھرے وقتوں میں سنی جا سکتی ہے۔ اس وقت بھی جب سیاسی اور نظریاتی تاریخیں ہم سے آویزشوں اور نفرتوں کی بازخوانی کرتی ہیں، یہ جمالیاتی روایات ہیں جو ہم سے کسی اور ہی تاریخ کا ذکر کرتی ہیں، اکثر نہایت بلند اور شفاف آواز میں، وہ دوسری تاریخ جس نے مسیحی خانقاہیں تعمیر کیں جو کسی ندامت کے بغیر ”الحمرا،“ حتیٰ کہ زائر کا سانتیاگو <annotation lang="en">(pilgrim Santiago)</annotation> — ”موروں کا قاتل“ سانتیاگو نہیں — کے بنانے والوں سے اپنے بندھنوں کا انکشاف کرتی ہیں، جو جانتی ہیں کہ عربی خود ان کی زبان بھی تھی، اسپین میں خدا کی زبانوں میں سے ایک۔ اسی طرزِ فکر کی پیروی میں مَیں ”مُرسیہ“ کے ابن عربی کو حرفِ آخر ادا کرنے کی دعوت دیتی ہوں، جو مسلمانوں کے درمیان آج بھی عظیم ترین صوفی خیال کیا جاتا ہے۔ ابن عربی کی شان دار شاعری کا بڑا حصہ — اور میں اسے مائیکل سیلز <annotation lang="en">(Michael Sells)</annotation> کے بڑے نفیس انگریزی ترجمے میں پڑھ رہی ہوں — اسی اندلسی لمحے کی یاد تازہ کرا دیتا ہے اور بیک وقت باہم متناقض سچائیوں کے ایک پورے سلسلے کو ہم آہنگ کرنے کی صلاحیت رکھتا ہے، ایسے معا شروں کی تخلیق کے لیے جو اپنے جملہ عیوب اور کوتاہیوں کے باوجود وہ وقت اور وہ محل بہم پہنچاسکے جہاں ابراہیم کی رسواے زمانہ کجرو اولاد کسی نہ کسی طرح صرف یہی نہیں کہ یگانگت کے ساتھ زندگی کرنے میں کامیاب رہی بلکہ، زیادہ اہم یہ کہ، عمارتیں تعمیر کرنے اور شعر کہنے میں جو ایک دوسرے کے بغیر کبھی وجود میںنہ آتے۔</p>
			<blockquote>
				<p>] ... [</p>
				<annotation lang="en"><p>Marvel,</p></annotation>
				<annotation lang="en"><p>a garden among the flames!</p></annotation>
				<annotation lang="en"><p>My heart can take on</p></annotation>
				<annotation lang="en"><p>any form:</p></annotation>
				<annotation lang="en"><p>for gazelles a meadow,</p></annotation>
				<annotation lang="en"><p>a cloister for monks,</p></annotation>
				<annotation lang="en"><p>For the idols, sacred ground,</p></annotation>
				<annotation lang="en"><p>Ka'ba for the circling pilgrim,</p></annotation>
				<p><annotation lang="en">the tables of Toráh</annotation>,</p>
				<annotation lang="en"><p>the scrolls of the Qur'án.</p></annotation>
				<annotation lang="en"><p>I profess the religion of love.</p></annotation>
				<annotation lang="en"><p>Wherever its caravan turns</p></annotation>
				<p><annotation lang="en">along the way, that is the belief</annotation>,</p>
				<annotation lang="en"><p>the faith I keep.</p></annotation>
				<p>اس کی چراگاہ سینے اور احشا کے درمیاں</p>
				<p>یاعجب! شعلوں کے وسط میں چمن</p>
				<p>میرا قلب ہر شکل اپنانے کے قابل ہو گیا ہے</p>
				<p>غزالوں کی چراگاہ اور راہبوں کی خانقاہ</p>
				<p>الواحِ توریت اور مصحف قرآن</p>
				<p>بیت الاصنام اور کعبۂ طائف</p>
				<p>میں محبت کا پیرو ہوں، محبت کے قافلے جس طرف کا بھی رخ کریں</p>
				<p>وہی میرا دین ہے، وہی میرا ایمان</p>
				<p>[عربی اصل:</p>
				<annotation lang="ar"><p>و مرعاہُ ما بین التّرَائبِ والحَشَا</p></annotation>
				<annotation lang="ar"><p>و یا عَجَباً من روضۃٍ وَسطَ نیرَان</p></annotation>
				<annotation lang="ar"><p>لقد صارَ قلبی قابلاً کلَّ صورَۃً</p></annotation>
				<annotation lang="ar"><p>فمَرعیً لغِزلانٍ و دیر لرُھبانِ</p></annotation>
				<annotation lang="ar"><p>وبَیت لأوثانٍ و کعبۃُ طائفٍ</p></annotation>
				<annotation lang="ar"><p>وألوَاحُ تَوراۃٍ و مُصحَفُ قُرآنٍ</p></annotation>
				<annotation lang="ar"><p>أدینُ بدینِ الحْبّ أنّی تَوجّھت</p></annotation>
				<p><annotation lang="ar">رَکائِبُہُ فالحُبُّ دینی وایمانی</annotation>]</p>
			</blockquote>
		</section>
	</body>
</document>