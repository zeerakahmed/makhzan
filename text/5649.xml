<document>
	<meta>
		<title>انیسویں صدی کے اردو محاورات کے دو اہم لغات: ایک تعارف</title>
		<author>
			<name>رؤف پاریکھ</name>
		</author>
		<publication>
			<name>Bunyad, Volume 9</name>
			<year>2018</year>
			<city>Lahore</city>
			<link>https://bunyad.lums.edu.pk/website/journal/vol/5f960116cb2ca/page</link>
			<copyright-holder>Gurmani Centre for Languages and Literature, Lahore University of Management Sciences</copyright-holder>
		</publication>
		<contains-non-urdu-languages>Yes</contains-non-urdu-languages>		
	</meta>
	<body>
		<section>
			<p>اردوکی کہاوتوں، محاوروں اور روزمرہ کے جو لغات انیسویں صدی میں شائع ہوئے انھوں نے اردو کے ذخیرۂ الفاظ کو محفوظ بھی کیا اور آنے والے لغت نویسوںکا کام بھی آسان کر دیا۔ یہ اور بات ہے کہ بعد کے لغت نویسوں نے اس خوشہ چینی کا اعتراف کشادہ دلی سے نہ کیاہو لیکن بعد کے لغات میںان سے ”فراخ دلی“ سے ”استفادہ“ کرنے کے شواہد موجود ہیں۔ انیسویں صدی کے اواخر میںلکھے گئے ایسے لغات (جنھوں نے بعد کے لغت نویسوں کی مدد کی) میں ہندوستانی مخزن المحاورات اور محاوراتِ ہند بھی شامل ہیں۔ درحقیقت یہ اردو میں محاورات کے ابتدائی لغات تھے۔ ان سے قبل اردو لغات تو لکھے جا چکے تھے اور ان میں محاورات بھی شامل تھے لیکن صرف محاورات پر مبنی اردو کے اولین مطبوعہ لغات یہی دو ہیں۔ دونوں کی اشاعتِ اول میں چند سال کا فصل ہے، دونوں محاورات کے لغات ہیں، دونوں کی اشاعت دہلی سے ہوئی اور ان کے مولفین کا تعلق بھی دہلی سے تھا۔</p>
			<p>اس مقالے میں ہم پہلے دونوں لغات کاتعارف پیش کریںگے اور پھر دیکھیں گے کہ ان میں کیا امتیازات ہیں اوردونوں کی قدرو قیمت کیا ہے۔</p>
			<heading>ہندوستانی مخزن المحاورات</heading>
			<p>منشی چرنجی لال کی مرتبہ ہندوستانی مخزن المحاورات پہلی بار ۱۸۸۶ء میں شائع ہوئی۔ اس میں محاورات کے علاوہ کہاوتیں، روزمرہ اور بعض مرکبات بھی شامل ہیں۔ یہاں تک کہ اس میں بعض مفرد اندراجات بھی شامل ہیں حال آنکہ یہ محاورات کا لغت ہے اور اس میں مرکبات اور کہاوتوںتک کا اندراج بلا جواز ہے، مفرد اندراجات کی تو گنجائش ہی نہیں تھی۔ اس میں البتہ کہاوتیںکم تعداد میں ہیں۔ کتاب کی لوح پر درج عبارت کے مطابق اس میں ”اصطلاحیں“ بھی شامل ہیں۔</p>
			<p>مخزن المحاورات کے پہلے ایڈیشن میں سرورق پر اس کے نام کے ساتھ لفظ ”ہندوستانی“ بھی لکھا گیا تھا۔ گویا اس کا پورا نام ہندوستانی مخزن المحاورات ہے گو یہ معروف مخزن المحاورات کے نام سے ہے۔ اس کا پہلا ایڈیشن راقم کی نظر سے گذرا ہے اور ذرا کم یاب ہے لہٰذا اس کی لوح کی عبارت بعینہٖ یہاں پیش کی جا رہی ہے۔ اس کا املا بھی اصل کے مطابق رہنے دیا گیا ہے اور جو الفاظ ملا کر لکھے گئے تھے انھیں بھی نہیں بدلاگیا۔ سطور کی ترتیب بھی اصل کے مطابق ہے۔</p>
			<blockquote>
				<p>ہندوستانی</p>
				<p>مخزن المحاورات</p>
				<p>جس میں</p>
				<p>ہندی اور اردو کے ہر قسم کے محاورے اور اصطلاحیں دس ہزار</p>
				<p>کے قریب بڑی تلاش اور جستجو سے جمع کر کے درج کی گئی ہیں ان کے</p>
				<p>ثبوت میں ناظمانِ بیمثال و ناثرانِ باکمال کا کلام اور روز مرہ کے</p>
				<p>معنی خیز فقرے اور ضرب الامثال پیش کی گئی ہیں۔ اکثر محاوروں</p>
				<p>اور اصطلاحوں کی وجہ تسمیہ اور شانِ نزول بھی حتی الوسع بڑی</p>
				<p>تحقیق اور تدقیق کے ساتھ لکھی گئی ہے</p>
				<p>مولفہ</p>
				<p>منشی چرنجی لال صاحب دہلوی</p>
				<p>مولف اردو زبان کی تاریخ اور رسالہ ہندوستانی فلولوجی</p>
				<p>(علم اللسان) و سابق اسسٹنٹ ڈاکٹر فیلن صاحب بہادر مرحوم صاحب</p>
				<p>مولف ہندوستانی انگریزی ڈکشنر یات</p>
				<p>بذریعہ رجسٹری تمام حقوق محفوظ ہیں</p>
				<p>۱۸۸۶ء</p>
				<p>مطبع محبِ ہند فیض بازار دہلی میں چرنجی لال</p>
				<p>مالک مطبع کے اہتمام سے چھپا</p>
			</blockquote>
			<p>یہ تو تھی پہلے ایڈیشن کی لوح کی عبارت۔ ہندوستانی مخزن المحاورات کا دوسرا ایڈیشن امپیریل بک ڈپو پریس دہلی سے لالہ امیر چند نے (ان کے اپنے الفاظ کے مطابق) ”نظر ثانی و تصحیح ضروری تغیر و تبدل کراکر اور تمام فحش محاورات کو نکلوا کر“ شائع کیا۔ اس پر سال۱۸۹۸ء درج ہے۔ اس لوح پر درج عبارت سے اندازہ ہوتا ہے کہ لالہ امیر چند (جنھوں نے ”تغیر و تبدل“ کیا تھا) ”اسسٹنٹ ماسٹر سینٹ اسٹیفنز مشن ہائی اسکول دہلی“ تھے۔</p>
			<p>افسوس کہ منشی چرنجی لال کے تفصیلی حالاتِ زندگی دست یاب نہیں ہیں۔ ظفر الرحمٰن صاحب کے مطابق منشی چرنجی لال دہلوی فیلن کے ”مددگارایڈیٹر“ اور ”میٹرک کلکتہ یونیورسٹی“ تھے۔ نیز یہ کہ ”ان کا اختیاری مضمون سنسکرت“ تھا۔ دوسرے ایڈیشن کی لوح پر منشی چرنجی لال کے نام کے ساتھ ”مرحوم دہلوی“ لکھا ہے۔ گویا ۱۸۹۸ء میںیا اس سے پہلے ہی منشی صاحب دنیا سے گذر چکے تھے۔ البتہ منشی چرنجی لال صاحب نے طبع اول کے دیباچے میںفیلن کے مختصراً حالات زندگی لکھے ہیں اور فیلن کے حالات میں اپنا کچھ احوال بھی بیان کیا ہے۔ یہ حالات یہاں حرف بحرف (اسی املا میں) پیش ہیںجس میں کچھ اغلاط بھی ہیں، مثلاً لیے کو لئے لکھا ہے اور ڈکشنری کو ڈکشنیری، وغیرہ۔</p>
			<blockquote>
				<p>سب سے پہلے میں اپنے ولیٔ نعمت محققِ زباں مفتیٔ لساں فیلسوفِ زمانہ جناب ایس ڈبلیو ڈاکٹر فیلن صاحب</p>
				<p>بہادر مرحوم سابق انسپکٹر مدارس حلقۂ بِہارکا شکریہ ادا کرتا ہوں جنہوں نے پٹنہ عظیم آباد سے دہلی میں آکر اپنی</p>
				<p>ہندوستانی انگریزی ڈکشنیری بنانی شروع کی اور مجکو اپریل ۱۸۷۵ء میں دہلی کالج کی فرسٹ ایر کلاس میں سے</p>
				<p>بلوا کر اپنے محکمہ لغات میں اپنا اسسٹنٹ مقرر فرمایا۔ صاحب ممدوح زبان کی تحقیقات کے لیے اکثر دورہ</p>
				<p>فرماتے رہتے تھے چنانچہ پورب میںپٹنہ تک پنجاب میں لاہور تک راجپوتانہ میں اجمیر تک تمام مشہور</p>
				<p>امصارو ا شہار قصبہ و دیار اور کوہ منصوری وغیرہ کی سیر کرائی۔ ان مقامات کے اکثر خاص و عام گوئیے بلوا کر</p>
				<p>ان کی چیزیں سنوائیں۔ مختلف زبانوں کی ڈکشنیریاں، گریمریںاور فلولوجی کے رسالے میرے سپرد کئے۔</p>
				<p>شمالی ہندوستاں کے مختلف حصوں کی بولیوں کی ہندی الفاظ سے ملتے ہوئے لفظوں کی فہرستیں جو صاحب</p>
				<p>ممدوح کے معاون بھیجا کرتے تھے اپنی ڈکشنیری میں منتخب کر کے داخل کرنے کے لئے حوالے کیں۔ ہندی</p>
				<p>الفاظ کی اصل سنسکرت سے تحقیق کرنے کی خدمت کے علاوہ ڈکشنیری میں الفاظ و محاورات زیادہ کرنے اور ان کا</p>
				<p>انگریزی میں ترجمہ کرنے کے [کذا] مقرر فرمائی۔ الغرض اپریل ۱۸۷۵ء سے ۱۸۸۳ء تک صاحب ممدوح کے</p>
			</blockquote>
			<p>دفتر میں لغت ہی کا کام کرتا رہا۔ جس کے سبب سے میری سابقہ واقفیت اور تجربوں میں بہت بڑی ترقی ہوئی۔</p>
			<p>اس دیباچے پر ۲۲ جون۱۸۸۶ء کی تاریخ پڑی ہے۔</p>
			<p>حاشیے میں چرنجی لال نے فیلن کی موت کی اطلاع دیتے ہوئے فیلن کے بارے میں جو لکھا ہے اسے پرانے املا میں بعینہ مع اغلاط لکھا جا رہا ہے:</p>
			<blockquote>
				<p>جو اپریل ۱۸۸۰ء میں لندن باغراضِ چند در چند تھوڑے عرصہ کے لئے تشریف لے گئے تھے اور وہیں</p>
				<p>۳ اکتوبر ۱۸۸۰ء کو درانحالیکہ ان کے بعد ہندوستان میں ان کے ان کی [کذا] انگریزی ہندوستانی ڈکشنیری بن</p>
				<p>رہی تھی راہیٔ ملکِ عدم ہوئے۔</p>
			</blockquote>
			<p>حامد حسن قادری کے مطابق چرنجی لال الہ آباد کے رہنے والے تھے اور ان کی ایک کتاب مصباح المساحت کے عنوان سے ہے نیز نفسیات کی ایک انگریزی کتاب کا ترجمہ تعلیم النفس کے نام سے کیا۔ لیلیٰ عبدی خجستہ نے بھی چرنجی لال کے حالات زندگی اور ان کی کتابوں پر کچھ روشنی ڈالی ہے۔ گارسیں دتاسی نے منشی چرنجی لال کی دس کتابوں کا ذکرکیا ہے۔</p>
			<p>ہندوستانی مخزن المحاورات کے دیباچے میں منشی صاحب نے یہ اطلاع بھی دی ہے کہ انھوں نے یہ کام ۱۸۸۴ء میں شروع کیا اور ”اب جون ۱۸۸۶ء میں کئی اسسٹنٹوں کی قابلِ تعریف معاونت سے ایک صرفِ کثیر کے بعد اختتام کوپہنچایا۔“ اس سے اندازہ ہوتا ہے کہ ۱۸۸۳ء میں انھیں فیلن کے دفتر سے فراغت حاصل ہوئی ہوگی تو انھوں نے اس کام کا آغاز کیا ہوگا اور اس کام میں یقینی طور پر فیلن کے ساتھ کام کرنے کا تجربہ نیز ممکنہ طور پرکچھ مواد جو انھیںفیلن سے دست یاب ہوا ہوگا کام آیا ہوگا۔ البتہ یہ ضرور ہے کہ فیلن صاحب نے ان کے ذمے جو خدمات ”مقررفرمائی“ تھیں ان کی تعداد کچھ کثیراور ان کا ذکرقدرے طویل معلوم ہوتا ہے۔ اگر فیلن صاحب نے یہ سارے کام ان کے ذمے کر دیے تھے تو وہ خود کیا کرتے تھے؟ بہرحال، مبالغے کو نظر انداز کر دیا جائے تب بھی منشی صاحب کا فیلن کے لغت میں یقینا حصہ ہوگا اور ان کی لغت نویسی کی مہارت اور اردو زبان پر ان کے احسان کو فراموش نہیں کیا جا سکتا۔ لیکن فیلن کے کئی معاون تھے جن کا ذکر منشی صاحب نے نہیں کیا۔ منشی صاحب کے اپنے بیان کے مطابق ان کی بنیادی تربیت فیلن ہی نے کی تھی اور وہ بھی اس وقت جب وہ دہلی کالج کے سالِ اول میں تھے۔ فیلن کے معاونین میں منشی چرنجی لال کے علاوہ یہ حضرات بھی شامل تھے جنھوں نے فیلن کے مختلف لغات میں ان کی مدد کی تھی: لالہ فقیر چند دہلوی (مددگارِ اول)، لالہ چرنجی لال دہلوی، لالہ ٹھاکر داس دہلوی، لالہ جگن ناتھ دہلوی، ایس ایچ واٹلنگ، منشی لیاقت حسین دنیا پوری، پنڈت شیو نرائن، سید احمد دہلوی، منشی نہال چند، بشیشر ناتھ، رام پرشاد دہلوی، رام ناتھ تیواڑی فرخ آبادی، لالہ کشوری لال دہلوی، منشی احسان علی رہتکی، محمد محمود میرٹھی، نیز کچھ انگریز معاونین جنھوں نے فیلن کی موت کے بعد اس کے لغت کا بقیہ کام ترتیب دے کر شائع کیا۔ افسوس کہ ان میں سے بیشتر کا ذکر لغت نویسی کی تاریخ اور جائزوں میں حواشی میں بھی بار نہیں پاتا۔ البتہ حال ہی میں لیلیٰ عبدی خجستہ نے ان کا ذکر اپنے ایک مقالے میں کیا ہے۔</p>
			<p>عجیب بات یہ ہے کہ کئی اہم کاموں کے باوجود ایس ڈبلیو فیلن کے بارے میں مستند معلومات بہت کم دست یاب ہیں حتیٰ کہ سوانح عمریوں کے معروف برطانوی سلسلے ڈکشنری اوف نیشنل بایو گرافی (جو مختصراً ڈی این بی <annotation lang="en">(DNB)</annotation>) کہلاتا ہے میں بھی فیلن کا ذکر نہیں ہے (برطانوی تاریخ کے اہم لوگوں کے تعارف پر مبنی اس سلسلے کی ساٹھ جلدیں بر خط یعنی اون لائن <annotation lang="en">(online)</annotation> بھی دست یاب ہیں)۔ محمد اکرام چغتائی نے لکھا ہے کہ گریرسن کی مختصر تحریر، جس کا ترجمہ مولوی عبدالحق کی قواعدِ اردو کے دیباچے میں درج ہے، اور سی ای بک لینڈ <annotation lang="en">(C. E. Buckland)</annotation> کی <annotation lang="en">Dictionary of Indian Biography</annotation>میں فیلن کے اجمالی ذکر کے علاوہ گارسیں دتاسی کی تحریروں سے بعض اشارے ملتے ہیں جن سے، بقول ان کے، محی الدین قادری زور نے بھی معلومات اخذ کی ہیں۔ فیلن نے کم از کم پانچ لغات مرتب کیے جن میں <annotation lang="en">A new Hindustani-English dictionary</annotation> بہت معروف ہے اور اہم تصور کی جاتی ہے۔</p>
			<p>دیباچے کے علاوہ مخزن المحاورات میں ایک تفصیلی مقدمہ بھی ہے۔ مقدمے میں منشی صاحب نے اصطلاح اور محاورے کا فرق بھی بتایا ہے۔ لکھتے ہیں:</p>
			<blockquote>
				<p>اصطلاح کا مادہ صلح سے ہے اور اس کے لغوی معنی باہم صلح کرنے کے ہیں۔ اور اس کے اصطلاحی</p>
				<p>معنی ہیں کسی قوم کا باہم اتفاق کرنا کسی لفظ کے نئے معنی علاوہ اس کے اصلی معنی کے قائم رکھنے کے لیے۔</p>
				<p>پس اصطلاح وہ ایک نئے معنی ہیں جو ایک لفظ یا چند الفاظ کو متعدد آدمی باہم اپنے کسی خاص اظہارِ مطلب</p>
				<p>کے لیے پہناتے ہیں اور وہی لوگ بولتے یا سمجھتے ہیں۔</p>
			</blockquote>
			<p>اس کے بعد محاورے اور اصطلاح پر یوں روشنی ڈالی ہے:</p>
			<blockquote>
				<p>محاورے کا مادہ حَوَر ہے جس کے معنی [ہیں] پھرنا یا گردش کرنا۔ جب کوئی اصطلاح جس کو چند آدمی</p>
				<p>اپنے کسی خاص اظہارِ مطلب کے لیے مقرر کرتے ہیں زیادہ عام ہو جاتی ہے اور بہت سے آدمیوں میں</p>
				<p>پھیل جاتی ہے اور اپنے پہلے معنی سے کسی قدر ملتے ہوئے دوسرے معنی پہن لیتی ہے تو اس کو محاورہ کہنے</p>
				<p>لگتے ہیں۔ مثلاً نائیوں کی اصطلاح میں ”مونڈنے“ کے معنی ”کسی کے سر کے بال استرے سے کاٹنا“ ہیں</p>
				<p>چونکہ مونڈنے میں حجامت بنوانے والے کے بال لیے جاتے ہیں اسی سبب سے اس کے معنی محاورے میں</p>
				<p>”ٹھگنا یا دھوکا دے کر کسی کا مال لے لینا“ ہو گئے۔ اسی طرح درزیوں کی اصطلاح میں ”کتر بیونت“ کے معنی</p>
				<p>”کسی کے نئے کپڑے کی قطع و برید یا کاٹ چھانٹ“ ہیں۔ اس قطع و برید میں درزی اکثر کپڑا بچا بھی لیا</p>
				<p>کرتے ہیںاس وجہ سے اس کے معنی محاورے میں ”چالاکی، عیاری یا دھوکے بازی“ ہو گئے۔</p>
			</blockquote>
			<p>لیکن افسوس کہ منشی صاحب نے روز مرہ پر کوئی روشنی نہیں ڈالی حال آنکہ اس لغت میں ان کے اپنے دعوے کے مطابق ”روزمرہ“ بھی موجود ہے۔ کتاب کی ترتیب و تدوین کے بارے میں منشی صاحب نے مقدے میں بتایا ہے کہ معنی بیان کرتے ہوئے شعرا کے کلام سے سند لی گئی ہے اور ایک طویل فہرست ایسے شعرا کی دی ہے جن سے اسناد لی گئیں۔ بقول خود ان کے اس ضمن میں سب سے زیادہ میر، سودا، ذوق، جرأت، داغ، آتش، ناسخ، بحر، جان صاحب وغیرہ کا کلام آیا ہے۔ ان کا دعویٰ ہے کہ اس لغت میں ”مثلیں، روزمرہ کے فقرے، دوہے، پہیلیاں، ٹھمریاں، ہولیاں، بھجن، گھریلو گیت، چو بولے، فقیروں کی صدائیں، دلی کے ترکاری والوں کی میٹھی میٹھی آوازیںاور چھن وغیرہ چیزیں نظیراً دی ہیں۔</p>
			<p>ہندوستانی مخزن المحاورات کا پہلاایڈیشن سات سو پچپن (۷۵۵) صفحات پر مشتمل ہے، آخر میں تین (۳) صفحات کا صحت نامہ ہے۔ ابتدا کے اکیس صفحات ان کے علاوہ ہیں۔ دیباچے، تقریظوں اور قطعۂ تاریخ کے انیس (۱۹) صفحات ہیں۔ بیسویں صفحے پرلغت میں استعمال کی گئی علامات کی وضاحت کی ہے۔ ان میں سے چند یہ ہیں:</p>
			<blockquote>
				<p>اصطلاحی:	اصطلاحی معنی</p>
				<p>پنجابی: 	اہل پنجاب کا محاورہ</p>
				<p>عو:	عورتوں کا محاورہ</p>
				<p>کم:	کم بولا جاتا ہے</p>
				<p>م ف:	متعلقِ فعل</p>
				<p>نظم:	نظم میں آتا ہے</p>
				<p>؟: شبہہ [کذا: شبہے] کی نشانی</p>
			</blockquote>
			<p>ہندوستانی مخزن المحاورات کے پہلے ایڈیشن میں پہلا اندراج ”اب“ کا ہے، آخری اندراج ”یہاں کا یہیں“ کا ہے۔ ہر صفحے پر دو کالم ہیں۔ کسی صفحے اندراجات پر زیادہ ہیں اور کسی پر کم۔ اگر ہر صفحے پر اوسطاً بارہ یا تیرہ اندراجات بھی فرض کیے جائیں تو ساڑھے سات سو (۷۵۰) صفحات پر مشتمل اس لغت میں تقریباً نو ہزار سے دس ہزاراندراجات ہوں گے۔ خود مولف نے یہ تعداد دس ہزار بتائی ہے۔</p>
			<p>پہلے ایڈیشن میں شامل چند اندراجات کا مختصر جائزہ پیش ہے:</p>
			<heading>۔ بالاتفاق:</heading>
			<p>اسے ”ف“ یعنی ”فارسی“ قرار دیا ہے۔ جو درست نہیں۔ یہ عربی ترکیب ہے۔ پھر ترتیب میں اسے ”بالا بتانا یا دینا“ کے بعد درج کیا ہے جب کہ اصولاً ”ب“ بطور سابقہ درج کر کے اس کے تحت میں ”بالاتفاق“ کا اندراج ہونا چاہیے تھا۔ لیکن اصل میں تو یہ نہ محاورہ ہے نہ اصطلاح لہٰذا اس کے اندراج کا کوئی جواز ہی نہیں تھا۔</p>
			<heading>۔ جیبھ کے تلے جیبھ ہے:</heading>
			<p>اسے ”محاورہ“ قرار دیا ہے، جب کہ یہ کہاوت ہے۔</p>
			<heading>۔ جیتی مکھی نہیں نگلی جاتی:</heading>
			<p>اسے بھی محاورہ لکھا ہے اور یہ بھی کہاوت ہے۔</p>
			<heading>۔ فقیری لٹکا:</heading>
			<p>اسے ”اسم مذکر“ قرار دیا ہے۔ اول تو یہ مرکبِ توصیفی ہے، ثانیاً، محاورہ نہیں ہے اور نہ اصطلاح ہے لہٰذا ”محاورات“ اور (بقول مولف) ”اصطلاحات“ کے لغت میں اس کے اندراج کا کیا جواز ہے؟ شاید یہ اس لیے شامل کیا گیا کہ مجازی معنوں میں ہے۔ گو محاورہ بھی مجازی معنی میں ہوتا ہے مگر محاورے میں مجاز کے ساتھ مصدر کا ہونابھی شرط ہے۔ ثالثاً، معنی لکھے ہیں ”سہل اورآسان سا نسخہ، چھو منتر“۔ یہاں ”سہل اورآسان سا نسخہ“ تک تو ٹھیک ہے لیکن ”چھو منتر“ سے مغالطہ ہوتا ہے۔ کیا اس سے مراد جادو ہے؟ واضح نہیں ہے۔</p>
			<heading>۔ کوہ قاف:</heading>
			<p>اسے ”اسم مذکر“ قرار دیا ہے۔ اول تو مرکب ہے، پھر محاورہ نہیں ہے۔ ہاں مجازی معنی درج کیے ہیں: ”تاریک اور ناقابلِ گزر مقام“۔ لیکن صرف مجازی معنی اسے محاورہ نہیں بناتے لہٰذا محاورات کے لغت میں یہ اندراج غیر ضروری ٹھہرتا ہے۔ ہاں عمومی لغات میں اس کا اندراج لازم ہے۔</p>
			<heading>۔ لڑکا بالا:</heading>
			<p>لکھا ہے ”اسم مذکر“۔ یہ بھی ترکیب ہے۔ محاورہ بھی نہیں ہے۔</p>
			<heading>۔ ناخن میں پڑے ہیں:</heading>
			<p>اسے محاورہ قرار دیا ہے۔ مثالیہ جملہ لکھا ہے: ”تم جیسے تو میرے ناخنوں میں پڑے ہیں“ (یعنی تمھاری کوئی حیثیت نہیں)۔ اول تو اندراج میں ناخن یعنی واحد ہے اور مثال میں جمع (ناخنوں) آئی ہے۔ دوسرے یہ کہ اگر محاورہ ہے تو اندراج میں بھی مصدر چاہیے یعنی ”ناخن میں پڑا ہونا“ بہتر ہوتا۔</p>
			<p>اس لغت میں بعض مفرد اندراجات بھی شامل ہیں مثلاً بکّی، بگاڑ اور بگڑ نا؍بگڑجانا۔ حال آنکہ یہ محاورات کا لغت ہے۔ اسی طرح بعض کہاوتوں مثلاً ”پانی پی کر ذات پوچھتے ہو“ اور ”پیٹ میں ڈاڑھی ہے“ کو ”محاورہ“ قرار دیا گیا ہے۔ بلکہ مخزن المحاورات میں بعض مفرد الفاظ یا مصادر کے مجازی معنی بھی درج ہیں (مثلاً لفظ ”برسنا“ کے)۔ لیکن ۱۸۸۶ء میں، جب کہ اردو زبان اور لغت نویسی کے بہت سے مباحث کا آغاز ہی نہیں ہوا تھا، طے ہونا تو دور کی بات ہے، اس طرح کی چھوٹی موٹی اغلاط نظر انداز کیے جانے کے قابل ہیں۔ اس زمانے میں اتنا ضخیم لغت اور بڑی تعداد میں اہم اندراجات کا شمول ہی اس لغت کواہم اورقابلِ ستائش بناتا ہے۔ پھراکثر تشریحات ؍ معنی بہت واضح اور رواں زبان میں ہیں، اور تشریحات میں اغلاق شاذ و نادر ہی پایا جاتا ہے۔ لغت نویسی میں تشریح نگاری ایک مشکل مرحلہ ہوتا ہے اور بڑے بڑوں سے اس میں یا غلطی ہو جاتی ہے، تشریح یامغلق ہو جاتی ہے یا تشنہ رہ جاتی۔ لیکن چرنجی لال اس دور کے لحاظ سے اس میں خاصے کام یاب ہیں۔ اس لغت میں سے کئی اندراجات ایسے ہیں جو فرہنگِ آصفیہ وغیرہ میں بھی نہیں ملیں گے۔ گویا ہندوستانی مخزن المحاورات ایک اہم اور قابلِ قدر لغت ہے۔</p>
			<heading>محاوراتِ ہند</heading>
			<p>انیسویں صدی عیسوی کے آخرمیں مرتّبہ اردو لغات میں محاوراتِ ہند بھی شامل ہے اور یہ بھی محاورات کا لغت ہے۔ اس کا تاریخی نام لطائفِ بے نظیر (۱۳۰۲ ہجری؍۸۵–۱۸۸۴ئ) ہے جو ابتدائے تالیف کا سال ہے۔ اس کے مرتب مولوی سبحان بخش ہیں اور اس میں کہاوت، محاورہ اور روزمرہ کا اندراج ہے۔ ان کے علاوہ بعض فقرے، اصطلاحات اور مرکبات بھی درج ہیں۔ حال آنکہ کتاب کے نام سے بظاہر یہ گمان ہوتا ہے کہ اس میں صرف محاورات ہوں گے۔ یہ پہلی بار دسمبر ۱۸۹۰ء میں شائع ہوئی۔</p>
			<p>مولوی ظفر الرحمٰن دہلوی نے اپنے محولہ بالامضمون میں محاوراتِ ہند کا سالِ طباعت ۱۸۸۹ئ/۱۳۰۴ھ درج کیا ہے۔لیکن ۱۳۰۴ہجری کی تطبیق ۱۸۸۹ء سے نہیں ہوتی بلکہ ۸۷–۱۸۸۶ء سے ہوتی ہے۔ اس کا پہلا ایڈیشن، جو مطبعِ مجتبائی (دہلی) سے شائع ہوا، ہماری نظر سے گذرا ہے۔ اس پر تاریخِ اشاعت دسمبر ۱۸۹۰ء درج ہے۔ یکم دسمبر ۱۸۹۰ء کو ہجری تاریخ ۱۸ربیع الثانی ۱۳۰۸ تھی۔ لہٰذا اس کے پہلے ایڈیشن کا سالِ اشاعت ۱۸۹۰ئ/ ۱۳۰۸ہجری ٹھہرتا ہے۔</p>
			<p>محاوراتِ ہند کے پہلے ایڈیشن کی لوح کی عبارت یہاں ہو بہو پیش کی جا رہی ہے۔ املا بھی بعینہ وہی ہے اور سطور کی ترتیب بھی اصل کے مطابق ہے:</p>
			<blockquote>
				<p>۷۸۶</p>
				<p>محاوراتِ ہند</p>
				<p>جس کو</p>
				<p>افضل العلما مولوی سبحان بخش صاحب سابق مدرس</p>
				<p>کالج عربی دہلی نے مطبع کی فرمایش سے تالیف کیا</p>
				<p>اور</p>
				<p>مولوی حافظ عبدالاحد صاحب نے با ضابطہ رجسٹری کراکے اپنے</p>
				<p>مطبع مجتبائی دہلی میں طبع کیا</p>
				<p>ماہ دسمبر ۱۸۹۰ء</p>
			</blockquote>
			<p>کتاب کے آغاز میں ایک مختصر دیباچہ مولف کے قلم سے ہے جس سے ظاہر ہوتا ہے کہ مولوی سبحان بخش صاحب ضلع مظفر نگر کے قصبے شکار پور کے رہنے والے تھے اور ۱۸۵۷ء کی جنگِ آزادی سے پہلے دہلی کالج میں ”مدرسِ عربی“ اور جنگِ آزادی کے بعد دہلی کالج میں ”مدرسِ عربی و فارسی و اردو“ تھے۔ دیباچے میں مزید لکھتے ہیں کہ اردو زبان سے مستفید ہونے کے لیے ”وسیلۂ کامل“ ابھی تک فراہم نہیں ہوا ہے اور یہ کہ:</p>
			<blockquote>
				<p>سب سے پہلے جس کا اس طرف خیال ہوا وہ منشی سید احمد دہلوی ہیں جو اردو زبان کی ایک بسیط لغت</p>
				<p>لکھ رہے ہیں۔ ۔ ۔ اس کے بعد امثال میں صاحبِ ”نجم الامثال“۔ لیکن محاورات کی طرف ابھی تک</p>
				<p>کسی کا خیال رجوع نہیں ہوا اور نہ آج تک کسی نے جمع کیے</p>
			</blockquote>
			<p>ان کا یہ کہنا کہ ”محاورات کی طرف ابھی تک کسی کا خیال رجوع نہیں ہوا اور نہ آج تک کسی نے جمع کیے“ اس لیے درست نہیں ہے کہ ہندوستانی مخزن المحاورات، جس کا ذکر اوپر کی سطور میں ہوا ۱۸۸۶ء میں طبع ہو کر منظرِ عام پر آ چکی تھی۔ جب کہ محاوراتِ ہند ۱۸۹۰ء کے آخری مہینے میں منظرِ عام پر آئی۔ خود مولف کے مطابق ”سنینِ ابتدائِ تالیف لطائفِ بے نظیر [۱۳۰۲ھ] سے حاصل ہوتے ہیں“۔ ہجری سال ۱۳۰۲ کی تطبیق سالِ عیسوی ۸۵–۱۸۸۴ء سے ہوتی ہے۔ ”سنینِ اختتام“ کے لیے انھوں نے ایک شعر دیا ہے جس کے پہلے مصرعے سے تاریخ (۱۳۰۴ ہجری) نکلتی ہے اور وہ ہے:</p>
			<annotation lang="fa">
				<blockquote>
					<verse>
						از نظمِ دل فریب بدو حرفِ آخری
						از بہرِ اختتام بگفتم چہار حرف
					</verse>
				</blockquote>
			</annotation>
			<p>اس میں مادہ تاریخ ”از نظمِ دل فریب“ سے برآمد ہو رہا ہے جو ۱۳۰۴ ہجری (یعنی۸۷–۱۸۸۶ئ) ہے۔ پھر لکھتے ہیں ”اور ”بیانِ ظرفاء ہند“ بھی یہی فائدہ دیتا ہے“۔</p>
			<p>گویا خود محاوراتِ ہند کے مولف مولوی سبحان بخش کے بیان کے مطابق اس کی تالیف کا آغاز ۱۳۰۲ ہجری (۸۵–۱۸۸۴ ئ) میں ہوا اور ۱۳۰۴ ہجری (۸۷–۱۸۸۶ء) میں اختتام کوپہنچی۔ کتاب پر سالِ اشاعت ۱۸۹۰ئ (دسمبر) درج ہے، اور اس کی مطابقت ۱۳۰۸ ہجری سے ہوتی ہے۔</p>
			<p>بہرحال، ان کا یہ دعویٰ بھی درست نہیں کہ محاورات کی طرف کسی نے توجہ نہیں کی کیونکہ بعض مختصر مطبوعہ یا غیر مطبوعہ لغات (جن کے قلمی نسخوں کا ذکر بعض مآخِذ میں ملتا ہے) کو نظر انداز کر دیا جائے تب بھی محاوراتِ ہند سے پہلے مخزن المحاورات مولفہ منشی چرنجی لال دہلوی ۱۸۸۶ء میں شائع ہو چکی تھی جو ایک ضخیم لغت ہے۔ ساڑھے سات سو صفحات پر مبنی مخزن المحاورات میں اردو محاورات اور ان کے معنی کثیر تعداد میں درج ہیں اگرچہ اس میں بھی محاورات کے علاوہ کہاوتیں، روزمرہ، مرکبات اور فقرے درج ہیں۔ اس کا ذکر سطورِ بالا میں ہو چکا ہے۔ مولوی سبحان بخش کے خود اپنے بیان کے مطابق، محاورات ہند کی ترتیب و تایف کا کام انھوں نے۸۵–۱۸۸۴ء میں شروع کیا تھا۔ گویا مخزن المحاورات کی اشاعت سے پہلے۔ لیکن محاوراتِ ہند کی تکمیل مولف کے اپنے بیان کے مطابق ۸۷–۱۸۸۶ء میں ہوئی اور چرنجی لال کی مخزن المحاورات ۱۸۸۶ء میں شائع ہو چکی تھی اور دہلی ہی سے شائع ہوئی تھی۔ لہٰذا یہ تو ممکن ہے کہ آغازِ تالیف کے وقت انھیں چرنجی لال کے کام کا علم نہ ہو اور انھوں نے یہ دیباچہ بھی اس کی اشاعت سے پہلے لکھ لیا ہو جس میں اولیت کا دعویٰ ہے لیکن مخزن المحاورات کی ۱۸۸۶ء میںاشاعت کے بعد تقریباً چار سال کے بعد محاوراتِ ہند کی اشاعت کے وقت یہ دعویٰ عجیب سا لگتا ہے اور اس ضمن میں، چھوٹی موٹی مطبوعہ اوربعض غیر مطبوعہ لغاتِ محاورات سے قطع نظر، اولیت کا دعویٰ مخزن محاورات ہی کو زیبا ہے (گو اس کے مولف نے ایسا کوئی دعویٰ نہیں کیا) اور مولف محاوراتِ ہند کے لیے یہ نامناسب ہے۔</p>
			<p>محاوارتِ ہند کے پہلے ایڈیشن (۱۸۹۰ئ) کے صفحات کی تعداد، ایک اشتہار اور دیباچے کو چھوڑ کر، دوسوسات (۲۰۷) ہے۔ ہر صفحے پر دو کالم ہیں۔ اندراجات کسی صفحے پر کم کسی پر زیادہ ہیں۔ مثلاً صفحہ ۷۷ پر صرف چودہ (۱۴) اندراجات ہیں اور صفحہ۱۴۳ پر چونتیس (۳۴) اندراجات ہیں۔ لیکن اگر ہر صفحے پر اوسطاً پچیس (۲۵) اندراجات فرض کیے جائیں تو ان کی کل تعداد پانچ ہزار سے کچھ متجاوز ہوگی۔ گویا مخزن المحاورات کے دس ہزار اندراجات کے مقابلے میں بھی محاوراتِ ہند بہت پیچھے ہے اور اس کے اندراجات کی تعداد تقریباً نصف ہی ہوگی۔</p>
			<p>پھر محاوراتِ ہند کے اندراجات میں کثیر تعداد میں کہاوتیں بھی شامل ہیں۔ مولف نے ہر حرف کی تقطیع کو دو حصوں میں بانٹا ہے، پہلے اس حرف سے شروع ہونے والے محاورات کا اندراج کیا ہے اور پھر کہاوتوں کا۔ حال آنکہ محاورات کے لغت میں کہاوتوں کا اندراج اپنے دائرے سے تجاوز کرنا ہے۔ مخزن المحاورات پر بھی یہ اعتراض ہو سکتا ہے لیکن اس میں کہاوتوں کا الگ حصہ نہیں بنایا گیا اور منشی چرنجی لال نے وضاحت کی ہے کہ ”ہماری زبان میں پانچ سات ہزار سے کم ضرب الامثال نہیں ہیں جن میں سے ہر ایک بجاے خود ایک بڑے واقعہ [کذا: واقعے]، معاملہ [کذا: معاملے]، واردات یا کسی قصے کا خلاصہ ہے گویا یہ کہاوتیں ملک کی ایک بڑی تاریخ ہیں۔ چونکہ بہت سی ضرب المثالیں [کذا] بطور محاورہ بھی بولی جاتی ہیں گو اس وجہ سے محاوروں میں دی جاتیں تو کچھ بے جا بھی نہ تھا مگر خالص محاورے اور مثل میں فرق قائم رکھنے اور ضخامت بڑھ جانے کے اندیشے سے ان کو صرف مثالاً دیا ہے۔ کہیں کوئی مثل محاورے میں داخل ہو گئی ہے ورنہ ہزار دو ہزار جو اس مخزن میں آئی ہیں وہ سب بطور مثال درج کی گئی ہیں“۔ اس وضاحت سے کم ازکم یہ اندازہ تو ہوتا ہے کہ مولف کو اس قباحت کا احساس تھا جو محاورات کے لغت میں کہاوتوں کے اندراج سے ہو سکتا ہے۔ لیکن محاورات ہند کے مولف نے باقاعدہ الگ حصوں میں تقطیع کے تحت کہاوتیں درج کی ہیں اور کوئی وضاحت بھی نہیں کی۔</p>
			<p>محاوراتِ ہند کے بعض اندراجات نہ محاورات میں شامل ہیں اور نہ کہاوتوں میں، مثلاً ”کمک کی“ (ص ۱۴۶)۔ ویسے بھی اس طرح کے اندراجات کو مصدر کے ساتھ درج کرنا چاہیے یعنی ”کمک کی“ کی بجاے ”کمک کرنا“ کا اندراج بہتر ہوتا۔ پھر اس لغت میں معنی اور تشریحات مختصر ہیں اور بعض تو بہت ہی مختصر ہیں، جیسے ”کمک کی“ کے معنی لکھے ہیں ”مدد کی“۔ صاحبِ محاوراتِ ہند نے مخزن المحاورات کے برعکس نہ تو ماخذ زبان (فارسی، عربی وغیرہ) کی نشان دہی کی ہے اور نہ اندراجات کی قواعدی حیثیت (اسم، مذکر وغیرہ) ہی بتائی ہے۔ بلکہ محاورات ہند میںالف بائی ترتیب کا کوئی خاص اہتمام نہیں ہے۔ مثلاً الف کی تقطیع کے آخری اندراجات میں ایام ابیض کے بعد اب کہاں جاتے ہو، اپنا سر کہا اور اڑتی بات ہے کے اندراجات ملتے ہیں۔ صفحہ ۷۶ اور ۷۷ پراچھی خاصی بے ترتیبی ہے اور قاری کو کسی خاص اندراج کی تلاش میں سارے اندراجات دیکھنے پڑتے ہیں کیونکہ یہ یقینی نہیں کہ کون سا اندراج کہاں ہے، اپنی جگہ پر ترتیب کے مطابق ہے یا مولف کی مرضی کے مطابق۔ محاوراتِ ہند کا دوسرا ایڈیشن ستمبر ۱۹۱۳ء میں مطبع مجتبائی (دہلی) سے شائع ہوا۔ اس میں بھی یہی بے ترتیبی موجود ہے۔</p>
			<p>گویا ہم اس نتیجے پر پہنچتے ہیں کہ انیسویں صدی کے اواخر میں شائع کی گئی ان دو لغات میں سے مخزن المحاورات ہر لحاظ سے محاوراتِ ہند سے بہتر ہے، اندراجات کی تعداد کے لحاظ سے، ترتیبِ اندراجات کے لحاظ سے اور تشریح کے لحاظ سے۔ زمانی طور پر بھی مخزن المحاورات کو تقدم حاصل ہے۔ لیکن یہ دونوں لغات اس لحاظ سے اہم ہیں کہ ان میں اردو کے ایسے الفاظ، محاوارت، کہاوتیں اور معنی درج ہیں جن سے بعد میں آنے والے لغت نویسوں نے فائدہ اٹھایا۔</p>
		</section>
	</body>
</document>